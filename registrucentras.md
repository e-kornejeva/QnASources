(#url)[http://tilde.lv]


# Juridinių asmenų registras

## Kaip pateikti metines finansines ataskaitas Registrų centrui? Kokie nustatyti terminai?

#### URL: https://info.registrucentras.lt/node/4053

Informuojame, kad finansinių ataskaitų rinkinius gali teikti juridinio asmens vadovas ar įgaliotas asmuo, prisijungę prie sistemos  per elektroninės bankininkystės sistemą arba kvalifikuotu sertifikatu patvirtintu elektroniniu parašu. Finansinių ataskaitų rinkinio pateikimo tvarką rasite Registrų centro tinklalapyje pagal šią nuorodą.

Verslo apskaitos standartus, jų taikymo metodines rekomendacijas rasite Audito, apskaitos, turto vertinimo ir nemokumo valdymo tarnybos interneto svetainėje. Konsultacijų konkrečiais verslo apskaitos standartų taikymo, finansinių ataskaitų sudarymo klausimais rekomenduojame kreiptis į minėtą tarnybą.

Pagal Civilinio kodekso 2.66 straipsnio 4 dalį įstatymų nustatytais atvejais Juridinių asmenų registrui pateikiamas juridinio asmens metinių finansinių ataskaitų rinkinys (metinių konsoliduotųjų finansinių ataskaitų rinkinys) ir (arba) metinis pranešimas (konsoliduotasis metinis pranešimas) ar veiklos ataskaita arba metinė ataskaita kiekvienais metais per trisdešimt dienų nuo jų patvirtinimo momento, jei įstatymai nenumato kito termino. Tais atvejais, kai yra atliktas finansinių ataskaitų auditas, kartu su audituotu metinių finansinių ataskaitų rinkiniu (metinių konsoliduotųjų finansinių ataskaitų rinkiniu) turi būti pateikta ir auditoriaus išvada.

Finansinė atskaitomybė tvirtinama eiliniame visuotiniame dalyvių susirinkime, kuris šaukiamas, pasibaigus finansiniams metams. Kai kurie įstatymai nustato terminą, iki kada turi būti patvirtinta finansinė atskaitomybė. Pavyzdžiui: pagal Akcinių bendrovių įstatymą eilinis visuotinis akcininkų susirinkimas, kuriame tvirtinama finansinė atskaitomybė, turi įvykti kasmet ne vėliau kaip per 4 mėnesius nuo finansinių metų pabaigos, pagal Mažųjų bendrijų įstatymą mažosios bendrijos metinių finansinių ataskaitų rinkinys ne vėliau kaip per 3 mėnesius nuo finansinių metų pabaigos turi būti patvirtintas mažosios bendrijos narių susirinkime.

Finansinių ataskaitų rinkinius turi teikti: akcinės bendrovės, uždarosios akcinės bendrovės, kooperatinės bendrovės (kooperatyvai), žemės ūkio bendrovės, valstybės įmonės, savivaldybių įmonės, tikrosios ūkinės bendrijos ir komanditinės ūkinės bendrijos, jeigu sudaro metines finansines ataskaitas, individualios įmonės, jeigu sudaro metines finansines ataskaitas, užsienio juridinio asmens ar kitos organizacijos filialai, Europos ekonominių interesų grupės, jeigu sudaro metines finansines ataskaitas, Europos bendrovės, Europos kooperatinės bendrovės, mažosios bendrijos, labdaros ir paramos fondai, jeigu nerengia metinės ataskaitos, asociacijos, jeigu nerengia metinės ataskaitos, viešosios įstaigos. 

Atkreiptinas dėmesys, kad viešosios įstaigos, kurios pagal Viešojo sektoriaus atskaitomybės įstatymą priskiriamos prie viešojo sektoriaus subjektų, patvirtintus metinius finansinių ataskaitų rinkinius ir su jais susijusius dokumentus teikia per Finansų ministerijos Viešojo sektoriaus apskaitos ir ataskaitų konsolidavimo informacinę sistemą (VSAKIS). Dokumentai į VSAKIS įkeliami pasibaigus ataskaitiniams metams, atitinkamų metų Konsolidavimo kalendoriuje nustatytais terminais, bet ne vėliau kaip iki gegužės 25 d. Viešojo sektoriaus subjektų sąrašas (Konsolidavimo schema) skelbiamas Finansų ministerijos interneto svetainėje.

Vadovaujantis Asociacijų įstatymo, Viešųjų įstaigų įstatymo, Labdaros ir paramos fondų įstatymo pakeitimais, kurie įsigaliojo 2018-01-01, yra sukurta papildoma Neatlygintinos paieškos Juridinių asmenų registre paslauga – neatlygintinas asociacijų, viešųjų įstaigų, labdaros ir paramos fondų Juridinių asmenų registro tvarkytojui pateiktų metinių finansinių ataskaitų rinkinių bei su jais susijusių dokumentų skelbimas Registrų centro interneto svetainėje.

Neatlygintinai skelbiami trijų teisinių formų (asociacijų, viešųjų įstaigų, labdaros ir paramos fondų) 2017-01-01 ir vėliau prasidedančių ataskaitinių laikotarpių dokumentai.

Norėdami pasinaudoti šia neatlygintina paslauga, spustelkite šią nuorodą. Atsiradusiame paieškos laukelyje įveskite juridinio asmens pavadinimą ir (arba) kodą bei įrašykite sistemos nurodytą apsaugos kodą. Paieškos sistemai suradus juridinį asmenį, paspauskite aktyvų raudonos spalvos ženklelį "D" (Neatlygintina JA dokumentų sąrašo peržiūra). Jeigu minėti dokumentai pateikti, JA dokumentų sąrašo peržiūroje matoma aktyvi nuoroda (pabraukta, pvz., Finansinės atskaitomybės dokumentai / 2020 m. finansinė atskaitomybė, aiškinamasis raštas, metinis pranešimas (veiklos ataskaita), patvirtintos finansinės ataskaitos), kurią pasirinkus, pateikiamas dokumentų sąrašas/nuorodos.

Informuojame, kad vadovaujantis galiojančių teisės aktų nuostatomis, Juridinių asmenų registre veiklos stabdymas neregistruojamas, juridinis asmuo laikomas veikiančiu ir turi teikti įstatymų nustatytus dokumentus ir duomenis.
Teisės aktuose nėra įtvirtintų nuostatų, atleidžiančių nuo prievolės pateikti finansines ataskaitas, jei juridinis asmuo laikinai nevykdo veiklos ir Valstybinė mokesčių inspekcija yra priėmusi sprendimą dėl laikino atleidimo nuo mokesčių deklaracijų pateikimo.

Dėmesio! Juridinių asmenų registro tvarkytojas savo iniciatyva panaikina  paramos gavėjo statusą, kai viešasis juridinis asmuo  - paramos gavėjas - per  nurodytą terminą  Juridinių asmenų registro tvarkytojui nepateikia metinių finansinių ataskaitų rinkinio ir metinio pranešimo ar veiklos ataskaitos. Paramos gavėjo statusas panaikinamas  per 2 mėnesius po to, kai Juridinių asmenų registro tvarkytojas raštu įspėja juridinį asmenį apie pažeidimą. Dėl  paramos gavėjo statuso suteikimo papildomai galima kreiptis tik po metų nuo jo panaikinimo dienos.
 
Pagal Lietuvos Respublikos administracinių nusižengimų kodekso 223 straipsnio 2 dalį neteisingų juridinio asmens, užsienio juridinio asmens ar kitos organizacijos filialo finansinių ataskaitų (konsoliduotųjų finansinių ataskaitų), metinės ataskaitos, metinio pranešimo (konsoliduotojo metinio pranešimo), veiklos ataskaitų, mokėjimų valdžios institucijoms ataskaitos (konsoliduotosios mokėjimų valdžios institucijoms ataskaitos) pateikimas Juridinių asmenų registro tvarkytojui arba juridinio asmens, užsienio juridinio asmens ar kitos organizacijos filialo finansinių ataskaitų (konsoliduotųjų finansinių ataskaitų), metinės ataskaitos, metinio pranešimo (konsoliduotojo metinio pranešimo), veiklos ataskaitų, auditoriaus išvados, mokėjimų valdžios institucijoms ataskaitos (konsoliduotosios mokėjimų valdžios institucijoms ataskaitos) nepateikimas Juridinių asmenų registro tvarkytojui laiku teisės aktų nustatytais atvejais ir tvarka užtraukia baudą juridinių asmenų, užsienio juridinių asmenų ar kitų organizacijų filialų vadovams ar kitiems įstatymuose arba steigimo dokumentuose nurodytiems asmenims nuo dviejų šimtų iki trijų tūkstančių eurų.

## Kokie veiksmai turi būti atlikti norint įsteigti mažąją bendriją?

#### URL: https://info.registrucentras.lt/node/753

Mažoji bendrija steigiama ir veikia Mažųjų bendrijų įstatymo nustatyta tvarka.

Informaciją, kokia tvarka yra steigiama mažoji bendrija, teikiant dokumentus popieriuje, rasite šioje nuorodoje.

Mažoji bendrija taip pat gali būti steigiama ir elektroniniu būdu per Registrų centro klientų savitarnos sistemą. 

Steigiant mažąją bendriją elektroniniu būdu:

- visi steigėjai privalo turėti kvalifikuotus elektroninius parašus;
  
- visi dokumentai pasirašomi tik kvalifikuotais elektroniniais parašais;
  
- pavadinime neketinama vartoti Lietuvos vardo;
  
- jeigu patalpos, kuriose numatoma registruoti juridinio asmens buveinę, nėra steigėjo asmeninė nuosavybė, prašymą teikiantis steigėjas sistemoje surašo visus savininkus, o sutikimą suteikti patalpas juridinio asmens buveinei savitarnos sistemoje kvalifikuotu elektroniniu parašu turi pasirašyti visi esami patalpų savininkai (bendraturčiai) kaip fiziniai asmenys (dokumentą savininkai ras savitarnos sistemoje pasirinkę Juridinių asmenų registras, Mano dokumentai). 

Elektroniniu parašu prisijungęs prie Registrų centro savitarnos sistemos, steigėjas (vienas iš steigėjų) turi pasirinkti skiltį Juridinių asmenų registras, kairėje meniu pusėje spustelti nuorodas: Juridinio asmens, filialo ir duomenų registravimas, Juridinio asmens, filialo registravimas  ir pasirinkus juridinio asmens teisinę formą - Mažoji bendrija, spustelti  Pildyti prašymą.

Atsivėrusiame lange steigėjas turės pasirinkti mažosios bendrijos valdymo tipą.

Atkreiptinas dėmesys, kad įsteigus bendriją, kurioje numatytas tik vienas narys, vėliau norint priimti daugiau narių, reikės keisti mažosios bendrijos nuostatus, todėl racionalu būtų pasirinkti valdymo tipą, kur numatytas vienas ar daugiau narių. Taip pat atkreipiame dėmesį, kad pasirinkus valdymo tipą, kai mažosios bendrijos valdymo organas yra narių susirinkimas, pasitaiko atvejų, kai mažosios bendrijos atstovas ar vienintelis narys negali prisijungti prie kitų valstybės institucijų sistemų, kadangi jos "atpažįsta" tik vadovą, todėl geriau rinktis mažosios bendrijos tipą, kurioje yra vienasmenis valdymo organas - vadovas. Šie patarimai  yra rekomendacinio pobūdžio ir apsispręsti, kokio tipo mažąją bendriją steigti, turi jos steigėjai.

Pasirinkus valdymo tipą, savitarnos sistema atitinkama chronologine tvarka nurodys, kokius duomenis reikia įrašyti duomenų laukuose siekiant, kad sistema galėtų sugeneruoti steigimo aktą arba steigimo sutartį, nuostatus ir prašymą registruoti forma JAR-1-E.

Steigiant mažąją bendriją elektroniniu būdu, yra veiklos tikslai pasirenkami iš Juridinių asmenų registro tvarkytojo pateikto elektroninio veiklos tikslų klasifikatoriaus. Mažosios bendrijos nuostatuose, kurie automatiškai sugeneruojami savitarnos sistemoje, visais atvejais bus sugeneruota nuoroda, kad bendrija gali užsiimti bet kokia kita veikla, kuri neprieštarauja Lietuvos Respublikos teisės aktams. Pavyzdinius mažosios bendrijos nuostatus galite peržiūrėti čia.

Sugeneruotus steigimo aktą arba steigimo sutartį bei nuostatus kvalifikuotu elektroniniu parašu turi pasirašyti visi steigėjai. Dokumentai pasirašomi pasirinkus funkciją Pasirašyti. Kai dokumentus chronologine tvarka pasirašys visi steigėjai, jų būsena pasikeis į Pasirašytas. Vėliausiai pasirašoma forma JAR-1-E - ją pasirašo prašymą pildantis steigėjas. Kai visi dokumentai pasirašyti, reikia įdėti paslaugą į krepšelį ir savitarnos sistemoje atlikti apmokėjimo procedūrą. Negalima krepšelio apmokėti atskiru banko pavedimu, atsijungus nuo sistemos. Juridinis asmuo bus įregistruotas ne vėliau kaip per 1 darbo dieną, jeigu Juridinių asmenų registro tvarkytojas, tikrindamas pateiktus duomenis ir dokumentus, nenustatys trūkumų. 

Teikiant prašymą popieriniu būdu, mažoji bendrija bus įregistruota ne vėliau kaip per 3 darbo dienas, jeigu Juridinių asmenų registro tvarkytojas, tikrindamas pateiktus duomenis ir dokumentus, nenustatys trūkumų. 

Atlyginimas už mažosios bendrijos įregistravimą - 17,13 euro.

## Kokia tvarka keičiama juridinio asmens buveinė? Ar yra galimybė juridinio asmens buveinės adresą pakeisti elektroniniu būdu per Registrų centro savitarną?

#### URL: https://info.registrucentras.lt/node/549

Civilinio kodekso 2.49 straipsnyje yra nurodyta, kad juridinio asmens buveine laikoma ta vieta, kurioje yra nuolatinis jo valdymo organas. Juridinio asmens buveinė apibūdinama, nurodant patalpų adresą. Patalpa, kurioje registruojama juridinio asmens buveinė, turi būti įregistruota Nekilnojamojo turto registre. Teisės aktai nenustato, kokios paskirties patalpose gali būti registruojama juridinio asmens buveinė.

Juridinių asmenų registre yra įrašomi šie duomenys, identifikuojantys juridinio asmens buveinę: adresas bei nekilnojamojo daikto, kuriame registruota buveinė, unikalus numeris Nekilnojamojo turto registre, todėl patalpos suteikiamos juridinio asmens buveinei turi būti  įregistruotos Nekilnojamojo turto registre. 

Pasikeitus buveinei,  Juridinių asmenų registro tvarkytojui (registruotis vizitui galima čia) teikiama:

1. Prašymas įregistruoti pakeitimus forma JAR-1.

2. Visuotinio dalyvių susirinkimo, priėmusio sprendimą dėl buveinės pakeitimo, protokolas (sprendimas). 

3. Jeigu juridinis asmuo nėra patalpų, suteikiamų juridinio asmens, jo filialo ar atstovybės buveinei registruoti, savininkas arba patalpos juridiniam asmeniui priklauso bendrosios nuosavybės teise, teikiamas rašytinis savininko arba bendraturčio sutikimas suteikti patalpas juridinio asmens buveinei registruoti.

4. Dokumentus ir duomenis teikiančio asmens tapatybę patvirtinantis dokumentas. Jeigu dokumentų ir duomenų teikėjas veikia per atstovą, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai, jeigu įgaliojimas neįregistruotas Įgaliojimų posistemėje. Siunčiant prašymą paštu, kartu pridedama vadovo asmens dokumento kopija. Ši kopija notaro netvirtinama.

Prašymą pakeisti juridinio asmens buveinę galima pateikti ir elektroniniu būdu per Registrų centro klientų savitarnos sistemą.  Dokumentų ir duomenų teikėjas (vadovas ar jo įgaliotas asmuo), kvalifikuotu elektroniniu parašu turi prisijungti prie Registrų centro klientų savitarnos sistemos, horizontaliame meniu pasirinkti skiltį Juridinių asmenų registras bei kairėje esančiame vertikaliame meniu paspausti nuorodas: Juridinio asmens, filialo ir duomenų registravimas, Juridinio asmens, filialo duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis, iš keičiamų duomenų sąrašo turės pasirinkti Juridinio asmens buveinė. Atsivėrus sistemos langui, skiltyje PRAŠYMO OBJEKTAS, reikės atlikti buveinės adreso paiešką pagal adresą, unikalų numerį arba savininką (jei buveinės patalpos yra nuosavas nekilnojamas turtas). 

Skiltyje BUVEINĖS PATALPŲ SAVININKAI reikės įrašyti visus esamus patalpų savininkus.

Atkreipiame dėmesį, kad jeigu patalpos buveinei registruoti nėra juridinio asmens nuosavybė, sistema sugeneruos Sutikimą suteikti patalpas juridinio asmens buveinei, kurį elektroniniu parašu turi pasirašyti visi esami patalpų savininkai. Patalpų savininkai gali pasirašyti Sutikimą suteikti patalpas juridinio asmens buveinei, prisijungę prie Registrų centro savitarnos sistemos ir pasirinkę - Juridinių asmenų registras. Paspaudus nuorodą Mano dokumentai, bus matomas nustatytos formos Sutikimas suteikti patalpas Juridinio asmens buveinei, kuris turi būti patvirtintas patalpų savininko elektroniniu parašu (pasirašyti sutikimą patalpų savininkai turi ne vienu metu, bet vienas po kito).

Išsaugojus duomenis ir informaciją, reikia spausti nuorodą Tęsti ir sistema sugeneruos prašymą forma JAR-1-E, kurį  duomenų teikėjui reikės pasirašyti elektroniniu parašu. Dokumentams pasirašyti reikia spustelti šalia nepasirašyto dokumento esančią aktyvią nuorodą Pasirašyti. Svarbu pažymėti, kad keičiant buveinę elektroniniu būdu, prieš pasirašant prašymą pakeisti duomenis (JAR-1-E), būtina įkelti PDF arba ADOC formatu išsaugotą visuotinio dalyvių susirinkimo protokolą (sprendimą). 

Pasirašius prašymo formą JAR-1-E, paslaugą reikia įdėti į krepšelį ir atlikti tiesioginį apmokėjimą  savitarnos svetainėje per elektroninę bankininkystę. Apmokėjus krepšelį, prašymas keisti duomenis ir dokumentus pateikiamas Juridinių asmenų registro tvarkytojui, o prašymo būsena taps Vykdomas.

Už  buveinės adreso pakeitimo įregistravimą mokamas 4,15 Eur atlyginimas.

Juridinių asmenų registro tvarkytojui neradus kliūčių įregistruoti, pakeisti duomenys įregistruojami ne vėliau kaip per 3 darbo dienas.

Kai buveinės adresas yra nurodytas juridinio asmens steigimo dokumente (įstatuose, nuostatuose, statute), pasikeitus juridinio asmens buveinės adresui, kartu turi būti keičiamas steigimo dokumentas (naujame steigimo dokumente buveinės adresas gali būti neįrašomas).

## Kaip pakeisti juridinio asmens steigimo dokumentą (įstatus, nuostatus)?

#### URL: https://info.registrucentras.lt/node/593

 Kaip nurodyta Civilinio kodekso 2.46 straipsnyje, juridiniai asmenys veikia pagal savo steigimo dokumentus: įstatus, nuostatus, statutus ar kt., todėl kituose teisės aktuose vartojama sąvoka "steigimo dokumentas"  neapima steigimo akto ar steigimo sutarties. Juridinio asmens steigimo dokumentą  galima pakeisti šiais būdais:  

 * tiesiogiai teikiant dokumentus ir duomenis Registrų centro klientų aptarnavimo padalinyje (registruotis vizitui galite čia); 
    
 * uždarosioms akcinėms bendrovėms, individualioms įmonėms, asociacijoms, viešosioms įstaigoms, labdaros ir paramos fondams bei mažosioms bendrijoms yra sudaryta galimybė pateikti prašymą dėl naujo steigimo dokumento įregistravimo elektroniniu būdu per Registrų centro klientų savitarną.

Teikiant dokumentus popieriniu būdu tiesiogiai Juridinių asmenų registro tvarkytojui, dokumentų ir duomenų teikėjas Juridinių asmenų registro tvarkytojui notaro voke  tiesiogiai arba paštu pateikia:

1. Prašymą forma JAR-1 su notaro tvirtinamuoju įrašu. Notaro tvirtinimas  (ne)reikalingas, kai teikiamas prašymas įregistruoti Juridinių asmenų registro nuostatų 44, 45 punktuose nurodytų teisinių formų juridinių asmenų steigimo dokumentus.
   
3. Pakeistą steigimo dokumentą.
   
5. Juridinio asmens organo sprendimą pakeisti ir patvirtinti juridinio asmens steigimo dokumentą.
    
7. Dokumentus teikiančio asmens tapatybę patvirtinantį dokumentą. Jei dokumentus teikia įgaliotas asmuo, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai, jeigu įgaliojimas neįregistruotas Įgaliojimų posistemėje. Jeigu dokumentai siunčiami paštu, pridedama vadovo asmens dokumento kopija.

Teikiant prašymą įregistruoti naują steigimo dokumentą elektroniniu būdu per Registrų centro savitarnos sistemą, steigimo dokumentas bus sugeneruotas automatiškai pagal ūkio (šiuo metu - Ekonomikos ir inovacijų ministerija) ar teisingumo ministro įsakymu patvirtintus pavyzdinius steigimo dokumentus.

Prisijungus prie Registrų centro savitarnos sistemos, horizontaliame meniu reikia pasirinkti skiltį Juridinių asmenų registras, kairėje sistemos lango pusėje esančiame meniu reikės pasirinkti laukelius: Juridinio asmens, filialo ir duomenų registravimas, Juridinio asmens, filialo duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis, įrašyti keičiamus duomenis.

Atlikus nurodytus veiksmus, sistema sugeneruos ir leis elektroniniu parašu pasirašyti naują steigimo dokumentą ir prašymo formą JAR-1-E.

Svarbu pažymėti, kad teikiant prašymą keisti steigimo dokumentą elektroniniu būdu, būtina įkelti PDF arba ADOC formatu išsaugotą juridinio asmens organo sprendimą pakeisti juridinio asmens steigimo dokumentą.

Pasirašius sistemos sugeneruotus dokumentus ir, neišėjus iš savitarnos sistemos, sumokėjus nustatyto dydžio atlyginimą per elektroninę bankininkystę, prašymas įregistruoti bus pateiktas Juridinių asmenų registro tvarkytojui.

Juridinių asmenų registro tvarkytojui neradus kliūčių įregistruoti, steigimo dokumentas įregistruojamas ne vėliau kaip per 3 darbo dienas.

Atlyginimas už steigimo dokumento įregistravimą - 19,80  euro.  Teikiant prašymą elektroniniu būdu, mokamas 17,54 euro atlyginimas.

Juridinio asmens steigimo dokumentai netenka galios, jeigu jie nebuvo pateikti Juridinių asmenų registro tvarkytojui per šešis  mėnesius nuo sprendimo patvirtinti naujus steigimo dokumentus dienos, jeigu įstatymai nenustato kito termino.

Atkreipiame Jūsų dėmesį, kad visais atvejais keičiant akcinės bendrovės ar uždarosios akcinės bendrovės įstatus, akcijos nominali vertė ir įstatinio kapitalo dydis turi būti nurodyti eurais. Žemės ūkio bendrovės įstatuose nustatytas minimalus pajinio įnašo dydis ir kooperatinės bendrovės (kooperatyvo) ar jų sąjungos įstatuose nustatyti minimalaus ir maksimalaus pajaus ir stojamojo mokesčio dydžiai turi būti išreikšti eurais.

## Kokia tvarka keičiamas akcinės bendrovės ar uždarosios akcinės bendrovės vadovas?

#### URL: https://info.registrucentras.lt/node/458

Bendrovės vadovas keičiamas Akcinių bendrovių įstatymo 37 straipsnio nustatyta tvarka.

Apie bendrovės vadovo išrinkimą ar atšaukimą bei sutarties su juo pasibaigimą kitais pagrindais naujai išrinktas vadovas arba įgaliotas asmuo Juridinių asmenų registro tvarkytojui privalo pranešti ne vėliau kaip per 5 dienas.

Norint pakeisti duomenis apie bendrovės vadovą, dokumentų ir duomenų teikėjas Juridinių asmenų registro tvarkytojui turi pateikti:

 *  Prašymą įregistruoti pakeitimus forma JAR-1.
   
 *  Vienasmenio valdymo organo duomenų formą JAR-VO-V.
   
 *  Kontaktinių duomenų formą KD-1.
   
 *  Visuotinio akcininkų susirinkimo (stebėtojų tarybos ar valdybos, kai šie organai renka vadovą) protokolą dėl vadovo atšaukimo ir naujo vadovo išrinkimo kartu su protokolo priedais.
   
 *  Dokumentus ir duomenis teikiančio asmens tapatybę patvirtinantį dokumentą. Jei dokumentus pateikia ne juridinio asmens vadovas, o atstovas, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai, jeigu įgaliojimas neįregistruotas sistemoje. Kai dokumentai siunčiami paštu, pridedama vadovo asmens dokumento kopija.

Naujasis vadovas prašymą įregistruoti gali pateikti ir per E. pristatymo dėžutę. Šiuo atveju kiekvienas dokumentas turi būti pasirašytas kvalifikuotu sertifikatu patvirtintu elektroniniu pasirašančiojo asmens parašu (vadovas pasirašo formas JAR-1 ir KD-1, posėdžio pirmininkas ir sekretorius bei dalyviai pasirašo protokolą).

Juridinio asmens prašymas dėl duomenų apie vadovą pakeitimo taip pat gali būti pateiktas elektroniniu būdu per Registrų centro klientų savitarnos sistemą, jeigu duomenis teikia  įgaliotas asmuo (duomenų apie naują vadovą nėra duomenų bazėje, todėl sistema jo neatpažins), kuriam yra išduotas ir Juridinių asmenų registre įregistruotas įgaliojimas  teikti duomenis ir pasirašyti dokumentus.

Dokumentų ir duomenų teikėjas, kvalifikuotu sertifikatu patvirtinto elektroninio parašo pagalba prisijungęs prie Registrų centro klientų savitarnos sistemos, horizontaliame meniu spustelėjęs nuorodą Juridinių asmenų registras ir kairėje meniu pusėje pasirinkęs laukelius: Juridinio asmens, filialo ir duomenų registravimas, Juridinio asmens, filialo duomenų registravimas, patvirtinęs, kad kontaktiniai duomenys teisingi arba įrašęs pakeistus kontaktinius duomenis, iš keičiamų duomenų sąrašo pasirinkęs Vadovas, galės išregistruoti buvusio vadovo duomenis ir įrašyti naujo vadovo duomenis. Jeigu kitai kadencijai išrenkamas tas pats vadovas, reikės pasirinkti laukelį Pratęsti. Keičiant duomenis apie vadovą, turi būti pridėtas PDF arba ADOC formatu suformuotas visuotinio akcininkų susirinkimo arba kito vadovą išrinkusio organo protokolas dėl vadovo atšaukimo ir naujo vadovo išrinkimo arba vadovo išrinkimo kitai kadencijai kartu su protokolo priedais.

Įkėlus dokumentą,  sistema leis jį pasirašyti ir pasirašyti prašymo keisti duomenis formą JAR-1-E. Dokumentams pasirašyti reikia spustelti šalia nepasirašyto dokumento esančią aktyvią nuorodą Pasirašyti. Pasirašius formą JAR-1-E, paslaugą reikia įdėti į krepšelį ir atlikti tiesioginį apmokėjimą  savitarnos svetainėje per elektroninę bankininkystę. Apmokėjus krepšelį, prašymas keisti duomenis pateikiamas Juridinių asmenų registro tvarkytojui ir jo būsena tampa Vykdomas.

Juridinių asmenų registro tvarkytojui neradus kliūčių įregistruoti, pakeisti duomenys įregistruojami ne vėliau kaip per 3 darbo dienas.

Už duomenų apie naują vadovą įregistravimą mokamas 8,30 euro atlyginimas. Kontaktiniai duomenys keičiami neatlygintinai. Atsiskaitomąsias sąskaitas rasite čia.

## Kokia tvarka užsakoma ir išduodama Jungtinė pažyma (Pažyma, patvirtinanti jungtinius kompetentingų institucijų tvarkomus duomenis apie viešųjų pirkimų procedūroje dalyvaujantį tiekėją)? Ar gali prašymą pateikti įgaliotas asmuo?

#### URL: https://info.registrucentras.lt/node/446

Jungtinė pažyma rengiama vadovaujantis Lietuvos Respublikos Vyriausybės 2008 m. gruodžio 3 d. Nr. 1286 nutarimu "Dėl Kompetentingų institucijų tvarkomų jungtinių duomenų apie viešųjų pirkimų procedūroje dalyvaujantį tiekėją pažymos išdavimo taisyklių  patvirtinimo". 

Asmuo, norintis gauti Jungtinę pažymą, patvirtinančią jungtinius kompetentingų institucijų tvarkomus duomenis apie viešųjų pirkimų procedūroje dalyvaujantį tiekėją, turi pateikti Registrų centrui nustatytos formos prašymą vienu iš dviejų būdų:

1. Pateikiant nustatytos formos prašymą  asmeniškai arba siunčiant paštu bet kuriam Registrų centro klientų aptarnavimo padaliniui (galite iš anksto užsiregistruoti vizitui). Siunčiant prašymą paštu pridedama vadovo asmens dokumento kopija. Ši kopija notaro netvirtinama.
   
Tik šiuo būdu užsakyta Jungtinė pažyma bus spausdinama popieriniu būdu ir pasirašoma Juridinių asmenų registro tvarkytojo fiziniu parašu.

Pažymėtina, kad nustatytos formos prašymą išduoti Jungtinę pažymą gali pateikti juridinio asmens vadovas arba jo įgaliotas asmuo, tačiau įgaliotiniui turi būti suteikta teisė pasirašyti ir sutikimą dėl įgaliotojo ypatingų duomenų tvarkymo ir teikimo. Buhalterio, kaip fizinio asmens, įgaliojimas pasirašyti sutikimą dėl ypatingų duomenų tvarkymo ir teikimo turi būti patvirtintas notaro. Taip yra todėl, kad Jungtinėje pažymoje nurodomi ypatingi vadovo ir buhalterio (jei išduodama Jungtinė pažyma apie juridinį asmenį) ar fizinio asmens (jei išduodama Jungtinė pažyma apie fizinį asmenį) duomenys, tvarkomi Informatikos ir ryšių departamento prie Vidaus reikalų ministerijos.

Įgaliojimo patvirtinti notariškai nereikia, jei įgaliotinis yra įgaliotas tik pateikti prašymą ir atsiimti Jungtinę pažymą apie viešųjų pirkimų procedūroje dalyvaujantį tiekėją,  prašymą pasirašo vadovas ir buhalteris ir toks įgaliojimas yra įregistruotas Įgaliojimų registre.

2. Elektroniniu būdu per Registrų centro klientų savitarnos sistemą, jeigu juridinio asmens vadovas ir buhalteris (kai pažymoje turi būti ir buhalterio duomenys) turi kvalifikuotą elektroninį parašą.  Įgaliotas asmuo negali teikti prašymo elektroniniu būdu. Parengta pažyma nespausdinama popieriuje ir nesiunčiama, o  elektroniniu parašu pasirašytą Jungtinę pažymą vadovas ar fizinis asmuo turės surasti savitarnos sistemoje ir ją atsispausdinti. Pažyma sugeneruojama PDF formatu. Jeigu reikalinga pažyma ADOC formatu, prašymą reikia teikti popieriniu būdu, pasirinkti atsiėmimo būdą elektroniniu paštu ir nurodyti pažymos formatą.
   
Apibendrintą Jungtinės pažymos užsakymo ir atsiėmimo tvarką rasite šioje nuorodoje.

Teikiant prašymą elektroniniu būdu per Registrų centro klientų savitarnos sistemą,  juridinio asmens vadovas, jei prašoma išduoti Jungtinę pažymą juridiniam asmeniui, ar fizinis asmuo, jei prašoma išduoti Jungtinę pažymą fiziniam asmeniui, turi kvalifikuotu sertifikatu patvirtintu elektroniniu parašu prisijungti prie savitarnos sistemos.

Šiuo metu galima naudotis:

- Registrų centro išduotu kvalifikuotu elektroniniu parašu (daugiau apie Registrų centro išduodamą elektroninį parašą sužinosite svetainėje www.elektroninis.lt);
  
- mobiliojo ryšio operatorių - Bitė, Telia, Tele2 ir Teledema - išduotais kvalifikuotais sertifikatais (mobiliuoju parašu);
  
- Asmens dokumentų išrašymo centro prie Vidaus reikalų ministerijos išduota asmens tapatybės kortele, kurioje įrašyti asmens atpažinimo elektroninėje erdvėje ir kvalifikuoto parašo sertifikatai.

Kvalifikuotu sertifikatu patvirtintu elektroniniu parašu prisijungęs prie Registrų centro klientų savitarnos sistemos, juridinio asmens vadovas ar fizinis asmuo turi pasirinkti skiltį Juridinių asmenų registras ir kairėje lango pusėje esančiame meniu spausti nuorodas: Jungtinės pažymos. 

Teikiant prašymą išduoti pažymą apie juridinį asmenį, jo vadovą ir buhalterį, sistemoje reikia pasirinkti pažymos tipą -  Viešųjų pirkimų procedūroje dalyvaujantį tiekėją – juridinį asmenį, jo vadovą ir buhalterį ir spausti mygtuką Pildyti prašymą.

Teikiant prašymą išduoti pažymą apie juridinį asmenį ir jo vadovą, sistemoje reikia pasirinkti pažymos tipą - Viešųjų pirkimų procedūroje dalyvaujantį tiekėją – juridinį asmenį ir jo vadovą. Atsivėrus duomenų langui, reikia nurodyti pažymos egzempliorių skaičių.  Jeigu teikiamas prašymas pasirenkant pažymos tipą - Viešųjų pirkimų procedūroje dalyvaujantį tiekėją – juridinį asmenį ir jo vadovą, spustelėjęs šalia prašymo esančią nuorodą - Tęsti, vadovas turės įsidėti prekę į krepšelį ir apmokėti paslaugą tiesiogiai per savitarną, per pasirinkto banko el. bankininkystę. Atlikus apmokėjimą užsakymas taps Vykdomas.

Kai užsakoma pažyma su buhalterio duomenimis, prašyme vadovas, prisijungęs elektroninio parašo pagalba prie Registrų centro klientų savitarnos sistemos, turi įrašyti buhalterio vardą, pavardę, asmens kodą, pasirašyti prašymą ir atsijungti nuo sistemos, pasirinkęs funkciją Baigti darbą. Nurodytas buhalteris turi savo elektroniniu parašu (nesvarbu, iš kurio kompiuterio) prisijungti prie Registrų centro klientų savitarnos sistemos (kaip fizinis asmuo), vertikaliajame meniu pasirinkti - Juridinių asmenų registras  ir kairėje pusėje esančiame meniu pasirinkti - Mano dokumentai. Suradęs ir kvalifikuotu elektroniniu prašu pasirašęs Prašymą išduoti jungtinę pažymą, buhalteris turi atsijungti nuo sistemos, pasirinkęs funkciją Baigti darbą. Tuomet juridinio asmens vadovas, prisijungęs prie savitarnos sistemos, turi pasirinkti - Juridinių asmenų registras ir kairėje lango pusėje esančiame meniu spausti nuorodas: Jungtinės pažymos užsakymas, Prašymų išduoti jungtinę pažymą peržiūra. Spustelėjęs šalia prašymo esančią nuorodą - Tęsti, vadovas turės įsidėti prekę į krepšelį ir apmokėti paslaugą tiesiogiai per savitarną, per pasirinkto banko el. bankininkystę. Atlikus apmokėjimą, užsakymas taps Vykdomas.

Teikiant prašymą išduoti pažymą apie fizinį asmenį, atsivėrus duomenų langui, reikia nurodyti pažymos egzempliorių skaičių bei pasirinkti dokumento pristatymo būdą. Galimas tik vienas pažymos pristatymo būdas - elektroniniu būdu (Jungtinė pažyma sugeneruojama savitarnos sistemoje). Spustelėjęs šalia prašymo esančią nuorodą - Tęsti, fizinis asmuo  turės įsidėti prekę į krepšelį ir apmokėti paslaugą tiesiogiai per savitarną, per pasirinkto banko el. bankininkystę. Atlikus apmokėjimą užsakymas taps Vykdomas.

Dėmesio! Duomenys apie tiekėjo atsiskaitymą su Valstybinio socialinio draudimo fondo valdyba gaunami automatiškai – interaktyviai. Jeigu juridinis ar fizinis asmuo turi įsiskolinimų, jam bus išduota pažyma, kad jis yra skolingas, nenurodant įsiskolinimo sumos, kuri gali būti ir keli euro centai. Todėl rekomenduojame juridiniams ir fiziniams asmenims apie savo atsiskaitymą pasitikrinti Valstybinio socialinio draudimo fondo valdybos interneto svetainėje.

Kai savitarnos sistemoje užsakyta Jungtinė pažyma bus parengta (prašymo būsena taps Įvykdytas), elektroniniu parašu pasirašytą dokumentą surasite savitarnos sistemoje. Kvalifikuotu sertifikatu patvirtintu elektroniniu parašu prisijungęs prie Registrų centro klientų savitarnos sistemos, juridinio asmens vadovas ar fizinis asmuo, užsakęs Jungtinę pažymą,  turi pasirinkti skiltį Juridinių asmenų registras ir kairėje lango pusėje esančiame meniu spausti nuorodas: Jungtinės pažymos, Jungtinių pažymą sąrašas. Pasirenkamas veiksmas Peržiūrėti. Atsidariusiame lange Gauti rezultatai spaudžiama Parsisiųsti. Suradę parengtą Jungtinę pažymą, ją galėsite parsisiųsti, išsaugoti kompiuterio laikmenoje ir atsispausdinti.

Dėmesio! Dokumentas savitarnos sistemoje saugomas 30 kalendorinių dienų. Po šio termino Jungtinės pažymos rasti negalima.

Registrų centras neturi galimybės išduoti juridiniam asmeniui Jungtinę pažymą, kurioje būtų nurodyti duomenys pagal Viešųjų pirkimų įstatymo 33 straipsnio 1 dalies 3 punkto reikalavimus, t. y. ar juridinio asmens dalyvis, turintis balsų daugumą dalyvių susirinkime, neturi neišnykusio ar nepanaikinto teistumo už nusikalstamą bankrotą.

Pažymas apie fizinio asmens teistumą išduoda Informatikos ir ryšių departamentas prie Vidaus reikalų ministerijos, taip pat šie duomenys nurodomi Registrų centro išduodamoje Jungtinėje pažymoje apie fizinį asmenį. Įstatymai nenumato juridinio asmens baudžiamosios atsakomybės už nusikalstamą bankrotą.

Jungtinės pažymos galiojimo terminas nenustatomas. Jungtinėje pažymoje nurodoma jos atspausdinimo data ir visų institucijų, teikiančių informaciją, informacijos pateikimo datos. Viešųjų pirkimų organizatorius ar institucija, kuriai teikiama Jungtinė pažyma ar Juridinių asmenų registro išrašas, gali nustatyti datą, iki kurios išduota pažyma būtų tinkama pateikti.

Informaciją apie  atlyginimo dydžius  rasite nuorodoje.

## Kokiu būdu galima pakeisti akcinės bendrovės ar uždarosios akcinės bendrovės įstatinio kapitalo ir akcijų nominalios vertės išraišką iš litų į eurus?

#### URL: https://info.registrucentras.lt/node/8962

 Norint pakeisti akcinės bendrovės ar uždarosios akcinės bendrovės įstatinio kapitalo ir akcijų nominalios vertės išraišką iš litų į eurus, turi būti pakeisti ir įregistruoti nauji bendrovės įstatai. Prašymą įregistruoti dėl įstatinio kapitalo ir akcijų nominalios vertės valiutos išraiškos keitimo pasikeitusius įstatus galima pateikti šiais būdais:

 *  teikiant dokumentus ir duomenis Registrų centro klientų aptarnavimo padalinyje.
   
 *  elektroniniu būdu per Registrų centro klientų savitarną (tik uždarosioms akcinėms bendrovėms).

Teikiant dokumentus ir duomenis tiesiogiai Registrų centro klientų aptarnavimo padalinyje, dokumentų ir duomenų teikėjas Juridinių asmenų registro tvarkytojui notaro voke pateikia:

1. Prašymą forma JAR-1 su notaro tvirtinamuoju įrašu;
   
3. Pakeistus įstatus;
   
5. Visuotinio akcininkų susirinkimo, priėmusio sprendimą dėl naujų įstatų patvirtinimo, protokolą (vienintelio akcininko sprendimą);
   
7. Dokumentus teikiančio asmens tapatybę patvirtinantį dokumentą. Jei dokumentus teikia ne vadovas, o įgaliotas asmuo, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai.
Jeigu dokumentai siunčiami paštu, pridedama vadovo asmens dokumento kopija.

Už  įstatų  įregistravimą  yra  mokamas 19,80 Eur atlyginimas. Atsiskaitomąsias sąskaitas rasite čia.

Prašymas įregistruoti pakeistus uždarosios akcinės bendrovės įstatus elektroniniu būdu teikiamas, prisijungus prie Registrų centro klientų savitarnos sistemos kvalifikuotu sertifikatu patvirtintu elektroniniu parašu. Prašymą gali teikti bendrovės vadovas ar jo įgaliotas asmuo, kuriam nustatyta tvarka suteiktas įgaliojimas. Horizontaliame meniu reikia pasirinkti Juridinių asmenų registras, kairėje sistemos lango pusėje esančiame meniu reikės pasirinkti laukelius: Juridinio asmens, filialo ir duomenų registravimas> Juridinio asmens, filialo  duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis > Kapitalo duomenys> Keičiama tik įstatinio kapitalo išraiška eurais.

Keičiant uždarosios akcinės bendrovės įstatus elektroniniu būdu per Registrų centro klientų savitarnos sistemą, įstatai bus sugeneruoti pagal Ūkio ministro patvirtintus pavyzdinius įstatus, todėl reikia užpildyti visus privalomus laukus. Sistemoje veiklos tikslai įrašomi tik į tam skirtą lauką, todėl reikės išregistruoti pagal EVRK įregistruotas veiklos sritis ir rūšis. Pasirinkus funkciją Redaguoti, iš klasifikatoriaus reikia pasirinkti veiklą, kurią bendrovė vykdo ar ketina vykdyti. Nepriklausomai nuo to, kokie veiklos tikslai bus įrašyti, sistema visada įstatuose sugeneruos sakinį: Bendrovė gali užsiimti bet kokia kita veikla, kuri neprieštarauja Lietuvos Respublikos teisės aktams.

Nors ir pažymėtas laukas  Keičiama tik įstatinio kapitalo išraiška eurais, galima keisti ir kitas įstatų nuostatas bei už atskirą atlyginimą pagal poreikį keisti kitus duomenis (pav., kontaktinius duomenis). Atlikus sistemos nurodytus ir kitus veiksmus ir įrašius privalomus duomenis, sistema sugeneruos naujus įstatus ir prašymo formą JAR-1-E. Reikia atkreipti dėmesį, kad Steigimo dokumento patvirtinimo data yra įrašoma vienintelio akcininko  sprendimo dėl naujų įstatų patvirtinimo priėmimo data ar visuotinio akcininkų susirinkimo protokolo data. Siūlome prieš pasirašant įstatus, juos atidaryti ir įdėmiai perskaityti. Įstatus prieš pasirašymą būtų pravartu atsispausdinti. Jeigu būtų reikalingi kitų duomenų pakeitimai, yra galimybė pasirinkti funkciją Keisti prašymo duomenis ir įrašyti reikiamus pakeitimus. Atkreipiame dėmesį, kad yra galimybė atlikti tik tuos duomenų pakeitimus, kuriuos keisti leidžia sistema (pvz., įrašyti trūkstamas veiklas ar panaikinti per klaidą pasirinktas veiklas). Svarbu pažymėti, kad teikiant prašymą keisti įstatus elektroniniu būdu, būtina įkelti PDF arba ADOC formate išsaugotą vienintelio akcininko sprendimą dėl naujų įstatų patvirtinimo ar visuotinio akcininkų susirinkimo protokolą.

Dokumentą galima įkelti, spustelėjus šalia nuorodos DOKUMENTO ĮKĖLIMAS esantį ženkliuką (+), kuris virs (-) ir  išsiskleis duomenų laukai. Tuomet reikės užpildyti privalomus laukus: pasirinkti dokumento tipą (pasirenkamas iš klasifikatoriaus tiksliai toks dokumentas, kuris įkeltas - vienintelio akcininko sprendimas, visuotinio akcininkų susirinkimo protokolas ar kt.) ir nurodyti jo datą (data sutaps su Steigimo dokumento patvirtinimo data), spustelti nuorodą Browse ir pasirinkti įkeliamą kompiuterio laikmenoje išsaugotą PDF arba ADOC formate sugeneruotą dokumentą.  Suradus dokumentą, jis įkeliamas spustelėjus nuorodą Įkelti.

Norint įkelti PDF formatu sugeneruotą dokumentą, reikia prisijungti prie  Registrų centro klientų savitarnos sistemos  ir pasirinkti skiltį Juridinių asmenų registras bei kairėje pusėje esančiame meniu pasirinkti  Juridinio asmens, filialo ir duomenų registravimas> Juridinio asmens, filialo  duomenų registravimo sąrašas . Suradus teikiamą prašymą, reikia spustelti šalia prašymo esančią nuorodą Tęsti.

Įkėlus dokumentą  ir pasirašius įstatus, sistema leis pasirašyti dokumentą (jeigu įkeliamas dokumentas nepasirašytas elektroniniu parašu), taip pat prašymo keisti duomenis formą JAR-1-E. Dokumentams pasirašyti reikia spustelti šalia nepasirašyto dokumento esančią aktyvią nuorodą Pasirašyti.
 
Pasirašius įstatus ir formą JAR-1-E, paslaugą reikia įdėti į krepšelį ir atlikti tiesioginį apmokėjimą  savitarnos svetainėje per elektroninę bankininkystę. Apmokėjus krepšelį, prašymas keisti duomenis ir dokumentus pateikiamas Juridinių asmenų registro tvarkytojui. Už  įstatų  įregistravimą  elektroniniu būdu yra  mokamas 17,54 Eur atlyginimas. 

Juridinių asmenų registro tvarkytojui neradus kliūčių įregistruoti, steigimo dokumentas įregistruojamas ne vėliau kaip per 3 darbo dienas.

Prašymo būklę, įrašę prašymo numerį, galite peržiūrėti čia. Kai įstatai bus įregistruoti, prašymo būsena taps Įvykdytas. Jeigu Juridinių asmenų registro tvarkytojas nustatys trūkumus, prašymo būsena taps Atidėtas dėl trūkumų ir prisijungus prie sistemos bus galimybė atlikti reikiamus pakeitimus.

Atkreipiame dėmesį, kad visuotinio akcininkų susirinkimo arba vienintelio akcininko sprendimas pakeisti bendrovės įstatus laikomas negaliojančiu, jeigu pakeisti bendrovės įstatai nebuvo pateikti Juridinių asmenų registro tvarkytojui per 6 mėnesius nuo visuotinio akcininkų susirinkimo arba vienintelio akcininko sprendimo padidinti įstatinį kapitalą, dienos.

## Kokia tvarka pateikiami prašymai dėl Juridinių asmenų registro išrašo išdavimo? Kokie duomenys nurodomi atskirų tipų Juridinių asmenų registro išrašuose?

#### URL: https://info.registrucentras.lt/node/584

Juridinių asmenų registro nuostatai nustato, kad Registro duomenys, informacija ir dokumentai yra vieši ir juos gali užsisakyti bet kuris asmuo. 

Juridinių asmenų registro išrašuose pateikiami duomenys nurodyti Juridinių asmenų registro tvarkymo taisyklėse.  Gali būti parengiami trumpasis, pagrindinių duomenų, išplėstinis, išplėstinis su istorija išrašai, taip pat elektroninis sertifikuotas išrašas - prieigos raktas (kodas) ESI. Juridinių asmenų registro išrašų pavyzdžius rasite pagal nuorodą.

Registro teikiami rašytinės formos registro duomenų ir informacijos išrašai turi turėti žymą "Išrašas tikras", o dokumentų kopijos – žymą "Kopija tikra", išskyrus atvejus, kai tokios žymos asmuo, kuris kreipiasi, nereikalauja. Registro teikiami elektroninės formos registro duomenų ir informacijos išrašai ir dokumentų kopijos netvirtinami žymomis "Išrašas tikras" ("Kopija tikra"), išskyrus atvejus, kai tokios žymos asmuo, kuris kreipiasi, reikalauja. Juridinių asmenų registro tvarkytojo išduodami registro duomenų ir informacijos išrašai, dokumentų kopijos turi prima facie galią. Apie tai, kad juridinių asmenų registro tvarkytojo išduodami registro duomenų ir informacijos išrašai, dokumentų kopijos turi prima facie galią, juridinių asmenų registro tvarkytojas nurodo skelbdamas ir teikdamas šiuos duomenų ir informacijos išrašus ir dokumentų kopijas.

Tikrumo žymą sudaro žodžiai "Kopija tikra" ("Išrašas tikras"), dokumento kopijos, nuorašo ar išrašo tikrumą tvirtinančio asmens pareigų pavadinimas, parašas, vardas (vardo raidė) ir pavardė, data, antspaudas.

Juridinių asmenų registro duomenys yra teikiami atlygintinai, išskyrus teisės aktų numatytus atvejus. Jeigu prašymas teikiamas juridinio asmens vardu, jį turi pasirašyti juridinio asmens vadovas ar jo įgaliotas asmuo. Jeigu prašymą teikia įgaliotinis, kartu turi būti pateiktas įgaliojimas.

Juridinių asmenų registro išrašai yra rengiami valstybine kalba, išskyrus Juridinių asmenų registro pagrindinių duomenų išrašą, kurį galima užsisakyti anglų kalba.

Juridinių asmenų registro išrašus galima užsisakyti:

pateikiant nustatytos formos prašymą paštu (siunčiant prašymą paštu, kartu pridedama vadovo asmens dokumento kopija. Ši kopija notaro netvirtinama);

elektroniniu parašu pasirašytą nustatytos formos prašymą siunčiant elektroniniu paštu info@registrucentras.lt;

nustatytos formos prašymą pateikiant Registrų centro padaliniuose (iš anksto registruotis galite čia);

nuotoliniu būdu, pasinaudojus elektronine Registrų centro klientų savitarnos sistema, kur galima užsakyti tiek elektroninį, tiek popierinį išrašą;

per E. pristatymo dėžutę - prašymas pasirašomas elektroniniu parašu.

Prisijungus prie Registrų centro savitarnos sistemos, reikia horizontaliajame meniu pasirinkti Juridinių asmenų registras, vertikaliajame meniu - Popieriniai išrašai. Toliau reikia užpildyti privalomus laukus ir pasirinkti išrašo tipą. Reikia atkreipti dėmesį, kad būtų įrašytas teisingas elektroninio pašto adresas. Užsakant  Pagrindinių duomenų išrašą, galima pasirinkti ir kalbą. Užpildžius reikiamus laukus ir apmokėjus krepšelį per elektroninę bankininkystę, reikia pateikti prašymą Juridinių asmenų registro tvarkytojui.

Parengtą išrašą atsiimti reikės užsakyme nurodytame Registrų centro klientų aptarnavimo padalinyje  arba jis bus išsiųstas paštu užsakovo nurodytu adresu.

Užsakytas išrašas parengiamas ne vėliau kaip per 5 darbo dienas nuo atlyginimo už išrašo parengimą sumokėjimo. Jeigu juridinis asmuo yra pateikęs prašymą dėl duomenų ar dokumentų keitimo, išrašas nerengiamas, kol šie duomenys neįregistruojami Juridinių asmenų registre.

Elektroninę Juridinių asmenų registro išrašo kopiją galima užsisakyti internetu, pasinaudojus Registrų centro klientų elektroninės savitarnos sistema, reikia horizontaliajame meniu pasirinkti Juridinių asmenų registras, vertikaliajame meniu -
Paieška ir e. išrašai.  Elektroninė išrašo kopija yra parengiama netrukus po apmokėjimo, ją galima išsisaugoti kompiuterio laikmenoje bei atsispausdinti, tačiau ji nėra oficialus dokumentas, teiktinas tretiesiems asmenims.

Juridinių asmenų registro išrašai teikiami atlygintinai.  Atsiskaitomąsias sąskaitas rasite čia. Registro išrašo galiojimo terminas nenustatomas, išraše nurodoma tiksli jo atspausdinimo data.

## Kokia tvarka juridinio asmens pavadinimas laikinai įrašomas į Juridinių asmenų registrą?

#### URL: https://info.registrucentras.lt/node/651

Prašymą laikinai įrašyti pavadinimą į Juridinių asmenų registrą galima pateikti bet kuriame Registrų centro klientų aptarnavimo padalinyje (registruotis vizitui galite čia) pateikus užpildytą prašymo formą JAR-5. 

Prašymo formoje galima įrašyti tik vieną pavadinimą. 

Prašymą laikinai įrašyti pavadinimą į Juridinių asmenų registrą taip pat galima pateikti ir elektroniniu būdu, pasinaudojus Registrų centro klientų aptarnavimo savitarnos sistema. Kvalifikuotu sertifikatu patvirtintu elektroniniu parašu prisijungus prie klientų savitarnos, reikia pasirinkti skiltį Juridinių asmenų registras ir kairėje meniu pusėje reikia pasirinkti nuorodas:  Juridinio asmens, filialo ir duomenų registravimas>Laikino pavadinimo įrašymas. Užpildžius reikiamus duomenų laukus bei išsaugojus įrašytą informaciją, prašymą reikia pasirašyti kvalifikuotu sertifikatu patvirtintu elektroniniu parašu bei, neatsijungus nuo klientų savitarnos sistemos, per nurodytų bankų elektroninės bankininkystės sistemą apmokėti krepšelį.

Teikiant elektroniniu būdu prašymą laikinai įrašyti juridinio asmens pavadinimą į  Juridinių asmenų registrą, sistema atlieką patikrą dėl dažniausiai juridinių asmenų pavadinimuose pasitaikančių klaidų, tokių kaip: pavadinimo įrašymas vien tik didžiosiomis raidėmis, skaitmens įrašymas žodžio viduryje ir pan., ir apie tai informuoja prašymo teikėją. Gavus tokį pranešimą, klientui paliekama galimybė pačiam nuspręsti dėl nustatytos klaidos ištaisymo (sistemoje pateikiamas klausimas "Ar norėtumėte pakoreguoti pavadinimą?" ir pasirinkimas "Koreguoti pavadinimą" arba "Nekoreguoti ir tęsti"). Jei prašymo teikėjas pasirenka nekoreguoti pavadinimo, procesas tęsiamas ir Juridinių asmenų registro tvarkytojui gali būti pateikiamas prašymas dėl laikino pavadinimo įrašymo. Tai yra informacinio pobūdžio pranešimas, kadangi Civilinio kodekso 2.40 straipsnio 2 dalyje nustatyta, kad juridinio asmens pavadinimas turi būti sudarytas laikantis lietuvių bendrinės kalbos normų.

Sprendimą dėl pavadinimo laikino įrašymo į Registrą priima į Juridinių asmenų registro tvarkytojas.

Už laikiną pavadinimo įrašymą mokamas 6,75 Eur atlyginimas, už tapatumo nustatymą - 8,04 Eur atlyginimas. Atsiskaitomąsias sąskaitas rasite čia.

Registro tvarkytojas, gavęs prašymą laikinai įrašyti pavadinimą į Registrą, patikrina, ar pavadinimas nėra tapatus:

- įregistruotų juridinių asmenų pavadinimams;

- laikinai įrašytiems į Registrą pavadinimams;

- nacionaliniams, Bendrijos bei išplėstiems į Lietuvą tarptautiniams prekių ženklams.

Nustačius, kad pavadinimas atitinka nustatytus reikalavimus, jis ne vėliau kaip per vieną darbo dieną yra laikinai įrašomas į Juridinių asmenų registrą.

Kad pamatyti pažymą apie pavadinimo laikiną įrašymą į Juridinių asmenų registrą, reikia prisijungti prie Registrų centro savitarnos sistemos, horizontaliajame meniu pasirinkti Juridinių asmenų registras, vertikaliajame meniu - Juridinio asmens, filialo ir duomenų registravimas, Laikinų pavadinimų sąrašas ir suradus reikiamą prašymą atsidaryti dokumentą.

Preliminariai pasitikrinti pavadinimo tapatumą galite čia:

- Registrų centro svetainėje, ar pavadinimas nėra tapatus su kitų juridinių asmenų, filialų ar atstovybių pavadinimais arba laikinai įtrauktais į Registrą pavadinimais.

- Valstybinio patentų biuro tinklalapyje, ar pavadinimas nėra tapatus nacionaliniams, Bendrijos ir išplėstiems į Lietuvą tarptautiniams prekių ženklams.

Registro tvarkytojui priėmus sprendimą dėl pavadinimo laikino įrašymo (neįrašymo) į Registrą, sugeneruojama Juridinių asmenų registro tvarkytojo patvirtinta nustatytos formos pažyma arba nurodoma sprendimo atmesti prašymą priežastis. Priėmus sprendimą neįrašyti laikino juridinio asmens pavadinimo, gali būti teikiamas naujas prašymas įrašyti kitą pavadinimą. Teikiant prašymą Registrų centro savitarnos sistemoje, reikia paslaugą apmokėti iš naujo, o pinigus už laikiną pavadinimo įrašymą galima susigrąžinti. Atlyginimas už tapatumo nustatymą  negrąžinamas. 

Norėdami susigrąžinti piniginę įmoką, turėtumėte Registrų centrui (Lvivo g. 25-101, 09320 Vilnius) pateikti prašymą grąžinti nepanaudotą įmoką (prašymo formą rasite čia). Prašyme būtina nurodyti pinigų susigrąžinimo priežastį, pateikto prašymo (užsakymo, krepšelio) numerį bei nurodyti banką ir atsiskaitomosios sąskaitos, į kurią pageidaujama gauti grąžinamus pinigus, numerį. Pasirašytą prašymą galima pateikti tiesiogiai, atvykus į bet kurį Registrų centro klientų aptarnavimo padalinį, paštu arba nuskenuotą prašymą galite siųsti elektroniniu paštu: info@registrucentras.lt.  

Kaip nurodyta Civilinio kodekso 2.42 straipsnio 2 dalyje, juridinis asmuo, kurio teisė į pavadinimą yra pažeista dėl to, kad kitas asmuo neteisėtai naudoja pirmojo pavadinimą, arba dėl to, kad kitas asmuo turi ar naudoja pavadinimą, kuris neatitinka šio kodekso 2.39 straipsnio reikalavimų, turi teisę kreiptis į teismą ir reikalauti, kad teismas įpareigotų juridinį asmenį nutraukti neteisėtus veiksmus arba pakeisti pavadinimą ir atlyginti tais veiksmais padarytą turtinę ir neturtinę žalą, o jeigu pažeista šio straipsnio 1 dalis, – taip pat reikalauti, kad asmuo perduotų viską, ką gavo prisidengęs ar naudodamas pavadinimą be jo savininko sutikimo. 
 
Laikinai įrašytas pavadinimas Juridinių asmenų registre saugomas 6 mėnesius nuo įrašymo į Registrą dienos. Teisės aktai nenumato galimybės pratęsti laikinai į Juridinių asmenų registrą įtraukto pavadinimo laikinos apsaugos terminą arba atšaukti į Registrą laikinai įrašytą pavadinimą, taip pat nenumato pirmenybės teikusiam prašymą asmeniui įrašyti pavadinimą. Tas pats pavadinimas gali būti laikinai įrašytas į Juridinių asmenų registrą ne anksčiau, kaip kitą dieną po 6 mėnesių termino pabaigos, kai jis pašalinamas iš sistemos.

## Kokia tvarka registruojamas uždarosios akcinės bendrovės įstatinio kapitalo padidinimas?

#### URL: https://info.registrucentras.lt/node/840

Įstatinis kapitalas didinamas Akcinių bendrovių įstatymo nustatyta tvarka.

Pranešimas apie įstatinio kapitalo didinimą ir dokumentas, patvirtinantis sprendimą padidinti įstatinį kapitalą, per 10 dienų nuo sprendimo priėmimo turi būti pateiktas Juridinių asmenų registro tvarkytojui bet kuriame Registrų centro  klientų  aptarnavimo padalinyje (registruotis vizitui galite čia), paštu (siunčiant prašymo formą paštu, kartu pridedama vadovo asmens dokumento kopija. Ši kopija notaro netvirtinama) arba elektroniniu būdu per Registrų centro klientų savitarnos sistemą. Teikiant pranešimą elektroniniu būdu, bendrovės vadovas arba jo įgaliotas asmuo, kvalifikuotu sertifikatu patvirtintu elektroniniu parašu prisijungęs prie Registrų centro klientų savitarnos sistemos, pasirinkęs skiltį Juridinių asmenų registras ir kairėje meniu pusėje spustelėjęs nuorodas - Juridinio asmens, filialo ir duomenų registravimas, Juridinio asmens, filialo duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis, turi nurodyti keičiamus duomenis - Kapitalo duomenys. Skiltyje Akcijos ir kapitalas reikia pažymėti - Sprendimas dėl įstatinio kapitalo didinimo. Registruojant šią žymą, įstatinio kapitalo dydis nekeičiamas (paliekami sistemoje įkelti dydžiai). 

Išsaugojus pakeitimus, savitarnos sistema sugeneruos prašymo formą JAR-1-E ir paprašys pridėti PDF arba ADOC formate suformuotą  sprendimą dėl įstatinio kapitalo didinimo. 

Už žymos apie įstatinio kapitalo didinimą įregistravimą mokamas 4,15 Eur atlyginimas. Atsiskaitomąsias sąskaitas rasite čia.

Dėmesio! Jeigu įstatinio kapitalo ir  akcijų nominalios vertės išraiška dar nėra pakeista iš litų į eurus, būtina pasirinkti žymą ties nuoroda Keičiama tik įstatinio kapitalo išraiška eurais.

Pateikus akcininkų sprendimą dėl įstatinio kapitalo didinimo, įstatinis kapitalas bus padidintas, tik įregistravus įstatus su pakeistu įstatiniu kapitalu. 

Jeigu sprendimas didinti įstatinį kapitalą iš bendrovės lėšų priimamas praėjus 6 mėnesiams nuo finansinių metų pabaigos, elektroniniu būdu nustatyta tvarka turi būti pateiktas  tarpinių finansinių ataskaitų rinkinys.

Visuotinio akcininkų susirinkimo sprendimas padidinti įstatinį kapitalą laikomas negaliojančiu, jeigu pakeisti bendrovės įstatai nebuvo pateikti JAR tvarkytojui per 6 mėnesius nuo visuotinio akcininkų susirinkimo, priėmusio sprendimą padidinti įstatinį kapitalą, dienos.

Dokumentus dėl įstatų įregistravimo galima pateikti šiais būdais: tiesiogiai teikiant dokumentus ir duomenis Registrų centro klientų aptarnavimo padalinyje, paštu ir elektroniniu būdu per Registrų centro klientų savitarną.

Kai dokumentai teikiami tiesiogiai Registrų centro klientų aptarnavimo padaliniuose, dokumentų ir duomenų teikėjas notaro voke turi pateikti:

- prašymą forma JAR-1 su notaro tvirtinamuoju įrašu;

- pakeistus įstatus;

- Akcinių bendrovių įstatymo 45-451 nustatytais atvejais - turto vertinimo ataskaitą arba pažymą, jeigu už akcijas sumokama nepiniginiu įnašu;

- sprendimą dėl įstatinio kapitalo didinimo;

- dokumentus ir duomenis teikiančio  asmens tapatybę patvirtinantį dokumentą. Jei dokumentus teikia ne juridinio asmens vadovas, o atstovas, kartu su dokumentais Registro tvarkytojui turi buti pateikiami atstovo įgaliojimus patvirtinantys dokumentai.

Kai uždarosios akcinės bendrovės akcijos apmokamos piniginiu įnašu, prašymą įregistruoti naujus įstatus galima teikti elektroniniu būdu per Registrų centro klientų savitarnos sistemą. Teikiant prašymą įregistruoti naujus įstatus per  Registrų centro klientų savitarnos sistemą, horizontaliame meniu reikėtų pasirinkti Juridinių asmenų registras, o vertikaliame meniu reiktų pasirinkti nuorodas: Juridinio asmens, filialo ir duomenų registravimas, Juridinio asmens, filialo duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis, pasirinkti Kapitalo duomenys> Akcijos ir kapitalas bei pasirinkti nuorodą Išregistruoti sprendimą dėl įstatinio kapitalo didinimo,  atitinkamuose duomenų laukuose įrašyti keičiamus duomenis ir spustelėti Tęsti. Tuomet sistema sugeneruos naujus įstatus ir prašymą JAR-1-E. Bendrovės įstatai bus sugeneruoti automatiškai, vadovaujantis Ūkio ministro (šiuo metu - Ekonomikos ir inovacijų ministerija) įsakymu patvirtintais uždarosios akcinės bendrovės pavyzdiniais įstatais. Įstatus elektroniniu parašu turės pasirašyti prašymą keisti duomenis ir dokumentus teikiantis asmuo. Pridedami dokumentai (šiuo atveju - protokolas ar vienintelio akcininko sprendimas) turi būti išsaugoti PDF arba ADOC formate. Reikalavimus protokolui bei jo priedams nustato Civilinio kodekso 2.90 str.

Kai prašymas teikiamas popieriniu būdu, už pakeistų įstatų įregistravimą mokamas 19,80 euro atlyginimas, elektroniniu būdu - 17,54 euro atlyginimas.

Juridinių asmenų registro tvarkytojui neradus kliūčių įregistruoti, pakeisti duomenys ir dokumentai įregistruojami ne vėliau kaip per 3 darbo dienas.

## Kokia tvarka keičiamas juridinio asmens pavadinimas?

#### URL: https://info.registrucentras.lt/node/724

Civilinio kodekso 2.43 straipsnio 1 dalis nustato, kad  juridinis asmuo, prieš pakeisdamas pavadinimą, privalo apie tai paskelbti viešai vieną kartą arba pranešti visiems juridinio asmens kreditoriams raštu. Skelbimui taikomos ir Civilinio kodekso 1.65 straipsnio nuostatos.

Pavadinimas gali būti laikinai įrašytas į Juridinių asmenų registrą.

Notaras netikrina pavadinimo tapatumo bei atitikimo teisės aktų reikalavimams, todėl  tik laikinai įtraukus pavadinimą į Juridinių asmenų registrą galima garantuoti, kad Juridinių asmenų registro tvarkytojas pripažins jį tinkamu. Norint pakeisti juridinio asmens pavadinimą, turi būti pakeisti ir įregistruoti 

Juridinių asmenų registre steigimo dokumentai (įstatai, nuostatai, statutas ar kita).

Pateikti prašymą įregistruoti pakeistą juridinio asmens steigimo dokumentą dėl pavadinimo keitimo galima šiais būdais:

tiesiogiai teikiant dokumentus ir duomenis Registrų centro klientų aptarnavimo padalinyje;

elektroniniu būdu per Registrų centro klientų savitarną.

Teikiant dokumentus ir duomenis tiesiogiai Registrų centro klientų aptarnavimo padalinyje, dokumentų ir duomenų teikėjas Juridinių asmenų registro tvarkytojui pateikia:

1. prašymą forma JAR-1 su tvirtinamuoju notaro įrašu. Notaro tvirtinimas nereikalingas Juridinių asmenų registro nuostatuose nurodytais atvejais;

2. pakeistą steigimo dokumentą;

3. sprendimą pakeisti juridinio asmens duomenis ir patvirtinti steigimo dokumentą;

4. dokumentus teikiančio asmens tapatybę patvirtinantį dokumentą. Jei dokumentus teikia įgaliotas asmuo, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai, jeigu įgaliojimas neįregistruotas Įgaliojimų posistemėje.

Keisti pavadinimą elektroniniu būdu yra galimybė uždarosioms akcinėms bendrovėms, individualioms įmonėms, viešosioms įstaigoms, asociacijoms, mažosioms bendrijoms bei labdaros ir paramos fondams. Steigimo dokumentai (įstatai, nuostatai) sugeneruojami sistemoje pagal patvirtintus pavyzdinius atitinkamos teisinės formos steigimo dokumentus.

Prašymas įregistruoti pakeistą pavadinimą ir įstatus elektroniniu būdu yra teikiamas, kvalifikuotu sertifikatu patvirtintu elektroniniu parašu prisijungus prie Registrų centro klientų savitarnos sistemos. Prašymą gali teikti vadovas ar jo įgaliotas asmuo, kuriam nustatyta tvarka suteiktas įgaliojimas. Horizontaliame meniu reikia pasirinkti Juridinių asmenų registras, kairėje sistemos lango pusėje esančiame meniu reikės pasirinkti laukelius: Juridinio asmens, filialo ir duomenų registravimas, Juridinio asmens, filialo duomenų registravimas. Patvirtinus, kad kontaktiniai duomenys teisingi arba įrašius pakeistus kontaktinius duomenis, reikia pasirinkti Pagrindiniai ir kiti duomenys. Įrašius pavadinimą, jeigu jis nebuvo laikinai įrašytas į Juridinių asmenų registrą, kitus keičiamus ar sistemos prašomus duomenis, sistema sugeneruos prašymą JAR-1-E ir steigimo dokumentą. Papildomai į sistemą reikia įkelti PDF arba ADOC formate išsaugotą juridinio asmens atitinkamo organo sprendimą pakeisti juridinio asmens pavadinimą ir patvirtinti steigimo dokumentą. Jeigu pagal juridinio asmens steigimo dokumentą viešieji pranešimai skelbiami ne Registrų centro elektroniniame informaciniame leidinyje, turi būti pridėtas papildomas dokumentas - vadovo  laisvos formos paaiškinimas, kaip įgyvendintos Civilinio kodekso 2.43 straipsnio 1 dalies nuostatos dėl viešo paskelbimo ar pranešimo visiems kreditoriams. Kai viešieji pranešimai pagal juridinio asmens steigimo dokumentą skelbiami Registrų centro elektroniniame informaciniame leidinyje, Juridinių asmenų registro tvarkytojas patikrina, ar toks skelbimas buvo patalpintas leidinyje. Sistemoje pasirašius visus dokumentus, reikės apmokėti krepšelį, neišėjus iš savitarnos sistemos. Prašymo būklė taps Vykdomas. Atkreipiame dėmesį, kad steigimo dokumento sudarymo data įrašoma sprendimo dėl naujo steigimo dokumento patvirtinimo data. 

Už steigimo dokumento įregistravimą mokamas 19,80 euro atlyginimas, kai prašymas teikiamas elektroniniu būdu - 17,54 euro atlyginimas. Jeigu pavadinimas nebuvo laikinai įrašytas į Juridinių asmenų registrą, papildomai mokamas atlyginimas už pavadinimo tapatumo tikrinimą.

Juridinių asmenų registro tvarkytojui neradus kliūčių įregistruoti, pakeisti duomenys ir dokumentai įregistruojami ne vėliau kaip per 3 darbo dienas nuo prašymo pateikimo ir atlyginimo už registravimą sumokėjimo.

Daugiau informacijos, kas žinotina keičiant duomenis elektroniniu būdu, rasite Registrų centro tinklalapyje pagal nuorodą.

## Kokie dokumentai pateikiami Juridinių asmenų registro tvarkytojui registruoti juridinio asmens teisinį statusą "Likviduojamas"?

#### URL: https://info.registrucentras.lt/node/439

Likviduoti juridinį asmenį sprendimą priima atitinkamą teisinę formą reglamentuojančiame įstatyme nurodytas organas (pav.: individualioje įmonėje - jos savininkas, akcinėje bendrovėje ar uždarojoje akcinėje bendrovėje - visuotinis akcininkų susirinkimas ar vienintelis akcininkas). Priėmus sprendimą likviduoti juridinį asmenį ir paskyrus likvidatorių (likvidatoriumi gali būti tik fizinis asmuo), likvidatorius turi apie likvidavimą pranešti Civilinio kodekso 2.112 straipsnio nustatyta tvarka.

Likvidatorius ne vėliau kaip pirmąją sprendimo likviduoti juridinį asmenį viešo paskelbimo dieną Registrų centrui pateikia dokumentus įregistruoti teisinį statusą "Likviduojamas":

1. Prašymą įregistruoti teisinį statusą  forma JAR-1, formas: JAR-TST-1, JAR-LK1.

2. Sprendimą likviduoti juridinį asmenį.

3. Dokumentus teikiančio asmens tapatybę patvirtinantį dokumentą. Jeigu likvidatorius veikia per atstovą, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai.

Už įregistravimą, teikiant prašymą popieriniu būdu, mokamas 16,90 Eur atlyginimas. Informaciją apie atsiskaitomąsias sąskaitas rasite čia.

Elektroniniu būdu per Registrų centro klientų savitarnos sistemą pateikti prašymą įregistruoti teisinį statusą Likviduojamas galima, jeigu sistemoje yra įregistruotas įgaliotas asmuo, kuris turi teisę teikti duomenis ir pasirašyti dokumentus ir kurio duomenys įregistruoti sistemoje. 

Įgaliotas asmuo elektroniniu parašu prisijungęs prie Registrų centro klientų savitarnos sistemos, spustelėjęs nuorodą Juridinių asmenų registras ir kairėje meniu pusėje pasirinkęs laukelius: Juridinio asmens, filialo ir duomenų registravimas, Juridinio asmens, filialo  duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis turės pasirinkti keičiamus duomenis - Teisinio statuso įregistravimas. Pasirinkus statusą Likviduojamas reikės nurodyti, kas priėmė sprendimą likviduoti (institucija, juridinio asmens organas, dalyvis) bei sprendimo priėmimo datą. Išsaugojus duomenis ir spustelėjus Tęsti, sistema sugrąžins į skiltį Keičiami duomenys, kur spustelėjus nuorodą Organai reikės išregistruoti juridinio asmens vadovą, kolegialų valdymo organą bei jo narius. Išsaugojus duomenis ir spustelėjus Tęsti, sistema sugrąžins į skiltį Keičiami duomenys, kur spustelėjus nuorodą Likvidatorius, reikia įrašyti duomenis apie likvidatorių. Atlikus išvardytas procedūras ir spustelėjus Tęsti, savitarnos sistema sugeneruos prašymą keisti duomenis (JAR-1-E), kurį reikės pasirašyti kvalifikuotu elektroniniu parašu. Svarbu pažymėti, kad prie prašymo būtina pridėti dokumentą, patvirtinantį sprendimą likviduoti juridinį asmenį. Įkeliamas dokumentas turi būti išsaugotas PDF arba ADOC formate. Dokumentai pasirašomi paspaudus nuorodą Pasirašyti.

Atlyginimas už teisinio statuso įregistravimą elektroniniu būdu - 9,12 euro. Krepšelis turi būti apmokėtas neišėjus iš savitarnos sistemos.

Juridinių asmenų registro tvarkytojui peržiūrėjus pateiktus duomenis ir dokumentus ir nenustačius trūkumų, bus įregistruotas teisinis statusas ir prašymo būsena bus pakeista į Įvykdytas. Apie pasikeitusią prašymo būseną duomenų bei dokumentų teikėjas elektroniniu paštu gaus žinutę Juridinių asmenų registre įrašytu elektroniniu paštu.

Prašymus ir kitus dokumentus Juridinių asmenų registro tvarkytojui  pateikti galima ir Registrų centro elektroninio pristatymo dėžutės adresu (per E. pristatymą), jei kiekvienas dokumentas pasirašytas atitinkamų asmenų (prašymai, likvidavimo aktas – likvidatoriaus, protokolas – susirinkimo pirmininko ir sekretoriaus, vienintelio akcininko sprendimas - vienintelio akcininko ir t.t.) kvalifikuotais elektroniniais parašais. Elektroniniu paštu teikiami dokumentai nepriimami, neregistruojami ir nenagrinėjami.

## Kokius veiksmus reikia atlikti, norint įregistruoti uždarąją akcinę bendrovę (UAB)?

#### URL: https://info.registrucentras.lt/node/675

Uždaroji akcinė bendrovė steigiama ir veikia Akcinių bendrovių įstatymo nustatyta tvarka. Uždarosios akcinės bendrovės įstatinis kapitalas turi būti ne mažesnis kaip vienas tūkstantis eurų.

Norint įsteigti uždarąją akcinę bendrovę, galima vadovautis nuorodoje nurodyta veiksmų seka.

Uždarąją akcinę bendrovę taip pat galima įsteigti elektroniniu būdu per Registrų centro klientų savitarną.

Papildomą informaciją apie uždarosios akcinės bendrovės steigimą elektroniniu būdu rasite Registrų centro tinklalapyje šioje nuorodoje.

Juridinių asmenų registro tvarkytojui neradus kliūčių įregistruoti, juridinis asmuo įregistruojamas ne vėliau kaip per 3 darbo dienas nuo dokumentų gavimo ir atlyginimo už registravimą sumokėjimo. Steigiant uždarąją akcinę bendrovę elektroniniu būdu, Registro tvarkytojas, gavęs patvirtinimą, kad atlyginimas už registravimą sumokėtas ir neradęs kliūčių įregistruoti ne vėliau kaip per 1 darbo dieną, įregistruoja juridinį asmenį. 

Už uždarosios akcinės bendrovės įregistravimą, teikiant dokumentus popieriniu būdu, yra mokamas 30,83 euro atlyginimas, elektroniniu būdu - 14,02 euro atlyginimas.

Yra sudaryta galimybė elektroniniu būdu steigti uždarąją akcinę bendrovę Europos sąjungos piliečiamas, kurie turi šiose šalyse išduotą elektroninį parašą.

## Kaip surasti ir atsispausdinti juridinio asmens steigimo dokumentą (įstatus, nuostatus ar kt.), jeigu juridinis asmuo įsteigtas ar jo steigimo dokumentas pakeistas elektroniniu būdu per Registrų centro savitarnos sistemą?

#### URL: https://info.registrucentras.lt/node/649

Tuo atveju, kai juridinis asmuo buvo įsteigtas elektroniniu būdu ar per savitarnos sistemą buvo pakeistas jo steigimo dokumentas (steigimo dokumentu vadinami įstatai, nuostatai, statutas), Registrų centro savitarnos sistemoje išsaugotus steigimo dokumentus ir kitus dokumentus gali parsisiųsti ir atsispausdinti asmuo, pateikęs prašymą įregistruoti juridinį asmenį (steigėjas, prisijungęs kaip fizinis asmuo), vadovas ar kitas turintis teisę teikti duomenis ir pasirašyti dokumentus elektroniniu būdu asmuo (pavyzdžiui, mažosios bendrijos atstovas arba vienintelis narys, kai valdymo organas yra narių susirinkimas). 

Nurodytas asmuo, kvalifikuotu elektroniniu parašu prisijungęs prie savitarnos sistemos, horizontaliame meniu turi pasirinkti Juridinių asmenų registras,  o vertikaliame meniu - Juridinio asmens, filialo ir duomenų registravimas, Juridinių asmenų, filialų registravimo  peržiūra. Atsivėrusiame lauke matysite visus juridinio asmens steigimo metu pateiktus dokumentus (steigimo sutartį, įstatus ir kt.).  Spustelėjus aktyvią nuorodą Parsisiųsti atidaromas reikiamas dokumentas, kurį galima neatlygintinai atsispausdinti. Atspausdintas dokumentas nebus patvirtintas žyma Kopija tikra.

Jeigu per savitarnos sistemą buvo pakeistas juridinio asmens steigimo dokumentas, prisijungus prie savitarnos sistemos, horizontaliame meniu reikia pasirinkti Juridinių asmenų registras,  o vertikaliame meniu - Juridinio asmens, filialo ir duomenų registravimas, Juridinio asmens, filialo duomenų registravimo sąrašas. Suradus pateiktą prašymą keisti juridinio asmens duomenis ir dokumentus, reikia spustelti šalia prašymo esantį laukelį Peržiūrėti ir surasti juridinio asmens steigimo dokumentus. Spustelėjus aktyvią nuorodą Parsisiųsti atidaromas reikiamas dokumentas, kurį galima atsispausdinti. Atspausdintas dokumentas nebus patvirtintas žyma Kopija tikra.

Norėdami patikrinti, kokius dokumentus Juridinių asmenų registrui yra pateikęs Jus dominantis juridinis asmuo, galite pasinaudoti paslauga Neatlygintina paieška Juridinių asmenų registre. Spustelėjus šią nuorodą ir atsiradusiame paieškos laukelyje įvedus juridinio asmens pavadinimą ir (arba) kodą, paieškos sistema suras juridinį asmenį, tuomet paspaudus lentelėje esančią raudonos spalvos ikoną "D", bus matomos elektroninės dokumentų kopijos, kurias galima užsisakyti – spustelėjus ties pasirinktais dokumentais ir įdėjus juos į pirkinių krepšelį. Tokio dokumento kopija bus  be žymos Kopija tikra. 

## Kur reikia kreiptis norint gauti įmonės metinių finansinių ataskaitų rinkinį? Koks atlyginimo už paslaugą dydis ir per kiek dienų užsakymas būtų įvykdytas?

#### URL: https://info.registrucentras.lt/node/713

Vėliausiai juridinio asmens pateiktų finansinių ataskaitų ir kitų kartu su jomis pateiktų dokumentų kopijas galima įsigyti per elektroninę Registrų centro klientų savitarnos sistemą. Tokių dokumentų kopijos neturi žymos "Kopija tikra" ir nebūtų laikomos oficialiu dokumentu.

Norėdami patikrinti, kokius dokumentus Juridinių asmenų registrui yra pateikęs Jus dominantis juridinis asmuo, Jūs galite pasinaudoti paslauga Neatlygintina paieška Juridinių asmenų registre. Spustelkite šią nuorodą ir atsiradusiame paieškos laukelyje įveskite juridinio asmens pavadinimą ir (arba) kodą. Paieškos sistemai suradus juridinį asmenį, paspauskite aktyvų raudonos spalvos ženklelį D.

Norint gauti ankstesnių metų finansinių ataskaitų kopijas  ir (arba) dokumentus su žyma "Kopija tikra", reiktų pateikti nustatytos formos Prašymą suteikti Juridinių asmenų registro duomenis į bet kurį Registrų centro klientų aptarnavimo padalinį, atvykus asmeniškai (iš anksto registruotis galite čia), siųsti prašymą paštu, taip pat elektroniniu parašu pasirašytą prašymą siųsti el. paštu info@registrucentras.lt ar per E. Pristatymo dėžutę.  
 
Užsakytas dokumentas parengiamas ne vėliau kaip per 5 darbo dienas nuo prašymo pateikimo ir apmokėjimo už paslaugą dienos.

Dokumentų kopijos teikiamos atlygintinai. 

## Kokie dokumentai pateikiami Registro tvarkytojui suteikti paramos gavėjo statusą? Ar yra galimybė pateikti prašymą elektroniniu būdu?

#### URL: https://info.registrucentras.lt/node/433

Paramos gavėjo statusas gali būti suteiktas Labdaros ir paramos įstatyme išvardytiems viešiesiems juridiniams asmenims.

Kad būtų suteiktas paramos gavėjo statusas, bet kuriame Registrų centro klientų aptarnavimo padalinyje (iš anksto registruotis galite čia) reikia pateikti:

1. Prašymą forma JAR-PGS.

2. Prašymą teikiančio asmens tapatybę patvirtinantį dokumentą. Jeigu prašymą teikia ne vadovas, o įgaliotas asmuo, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai.

3. Dokumentų teikėjo asmens dokumentą. Jeigu prašymas siunčiamas paštu, pridedama asmens dokumento paprasta kopija.

Už paramos gavėjo statuso suteikimą mokamas 4,15 Eur atlyginimas. Atsiskaitomąsias sąskaitas rasite čia.

Prašymą suteikti paramos gavėjo statusą galima pateikti ir elektroniniu būdu, prisijungus prie Registrų centro klientų savitarnos sistemos. Vadovas ar  įgaliotas asmuo, kuriam nustatyta tvarka suteiktas įgaliojimas,  elektroniniu parašu prisijungęs prie Registrų centro klientų savitarnos sistemos, spustelėjęs nuorodą Juridinių asmenų registras ir kairėje meniu pusėje pasirinkęs laukelius: Juridinio asmens, filialo ir duomenų registravimas, Juridinio asmens, filialo duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis, turės pasirinkti keičiamus duomenis - Paramos gavėjo statusas, pažymėti langelį Paramos gavėjas, Tęsti (žaliame lauke matys įrašą Informacija išsaugota).   Atlikus išvardytas procedūras ir spustelėjus Tęsti, savitarnos sistema sugeneruos prašymą keisti duomenis (JAR-1-E), kurį reikės pasirašyti kvalifikuotu elektroniniu parašu. Dokumentas pasirašomas paspaudus nuorodą Pasirašyti. Kai dokumentas bus  pasirašytas, paslaugą reikia įdėti į krepšelį ir atlikti apmokėjimo procedūrą per elektroninę bankininkystę, neišėjus iš savitarnos sistemos. 

Svarbu! Registro tvarkytojas panaikina juridinio asmens paramos gavėjo statusą, jeigu:

1. gauna bent vienos iš Juridinių asmenų registro nuostatuose nurodytų kontrolės institucijų pažymą Labdaros ir paramos įstatymo 13 straipsnio 5 dalyje nustatytais atvejais;

2. su prašymu panaikinti jam paramos gavėjo statusą kreipiasi pats juridinis asmuo;

3. juridiniam asmeniui įregistruojamas teisinis statusas "Inicijuojamas likvidavimas", "Likviduojamas", "Bankrutuojantis", "Bankrutavęs", taip pat išregistravus pertvarkyto juridinio asmens teisinį statusą "Pertvarkomas" iš Registro;

4. paramos gavėjas labdaros ir paramos fondas, asociacija ar viešoji įstaiga, nepateikę metinių finansinių ataskaitų rinkinio ir metinio pranešimo ar veiklos ataskaitos, arba labdaros ir paramos fondas ar asociacija, nepateikę metinės ataskaitos per Civilinio kodekso 2.66 straipsnio 4 dalyje nurodytą terminą, šių dokumentų nepateikė per 2 mėnesius nuo tada, kai buvo įspėti apie šį pažeidimą. Registro tvarkytojas įspėjimą apie pažeidimą išsiunčia Registre nurodytu elektroninio pašto adresu korespondencijai arba registruotu paštu labdaros ir paramos fondo, asociacijos ar viešosios įstaigos buveinės adresu, jeigu labdaros ir paramos fondas, asociacija ar viešoji įstaiga elektroninio pašto adreso korespondencijai nėra pateikusi Registro tvarkytojui.

Išsamiai paramos gavėjo statuso suteikimo ir jo panaikinimo tvarka reglamentuota Juridinių asmenų registro nuostatų dešimtajame skirsnyje.

## Kur galima pasitikrinti, ar juridinio asmens pavadinimas nėra tapatus su kitų juridinių asmenų pavadinimais?

#### URL: https://info.registrucentras.lt/node/461

Informuojame, kad pasitikrinti, ar pavadinimas nėra tapatus su kitų juridinių asmenų, filialų ar atstovybių pavadinimais arba laikinai įrašytais į Registrą pavadinimais galite čia. Tikrinant pavadinimo tapatumą, teisinė forma nevertinama, todėl nebūtų registruojama mažoji bendrija ar kitas juridinis asmuo tokiu pačiu simboliniu pavadinimu, kokiu yra įregistruota uždaroji akcinė bendrovė. Pav., nebūtų registruojama MB "Rytas", jeigu jau yra įregistruota UAB "Rytas".

Patikrinti, ar pavadinimas nėra tapatus nacionaliniams, Bendrijos ir išplėstiems į Lietuvą tarptautiniams prekių ženklams, galite pasitikrinti pasinaudoję viešąja paslauga Valstybinio patentų biuro tinklalapyje.

## Kokia tvarka išduodami įgaliojimai teikti duomenis bei pasirašyti dokumentus Juridinių asmenų registrui (JAR), Juridinių asmenų dalyvių informacinei sistemai (JADIS), taip pat JADIS Naudos gavėjų posistemei (JANGIS)?

#### URL: https://info.registrucentras.lt/node/480

Įgaliojimai teikti duomenis Juridinių asmenų registro tvarkytojui (JAR) ir pasirašyti dokumentus, taip pat teikti duomenis ir dokumentus į Juridinių asmenų dalyvių informacinę sistemą (JADIS) ir šios sistemos posistemę JANGIS išduodami nuorodoje nurodyta tvarka. Nuorodoje rasite ir Įgaliojimo formą, taip pat įgaliojimo panaikinimo formą.

Įgaliojimas teikiamas Įgaliojimų teikti duomenis, dokumentus ir gauti paslaugas Registrų centre išdavimo ir panaikinimo taisyklėse nustatyta tvarka.

Norėdamas suteikti Įgaliojimą elektroniniu būdu vadovas, prisijungęs kvalifikuotu sertifikatu patvirtinto elektroninio parašo pagalba  prie Registrų centro klientų savitarnos sistemos, turi horizontaliajame meniu pasirinkti skiltį Juridinių asmenų registras ir spustelti šias kairėje pusėje pateiktas nuorodas: Įgaliojimai, Naujas įgaliojimas.

Įgaliojimas sugeneruojamas ir suteikiamas, sistemos nurodytuose duomenų laukuose įrašius reikiamus duomenis, spustelėjus Tęsti, kvalifikuotu sertifikatu patvirtintu elektroniniu parašu pasirašius teikiamą įgaliojimą bei spustelėjus nuorodą Suteikti įgaliojimą. Atlikus nurodytus veiksmus, savitarnos sistemoje iš karto gausite pranešimą - Įgaliojimas suteiktas. Pamiršus spustelti nuorodą Suteikti įgaliojimą, įgaliojimas yra nesuteikiamas, duomenys sistemoje nesaugomi ir juos reikia teikti iš naujo. 

Popierine forma užpildytą ir pasirašytą Įgaliojimą Registrų centrui gali pateikti įgaliotojas arba Įgaliojime nurodytas įgaliotinis. Turi būti užpildyti visi Įgaliojimo formoje nurodyti laukai ir pažymėtos viena, kelios arba visos šioje formoje nurodytos paslaugos (teisės). Įgaliojimas gali būti pateikiamas:

Registrų centro klientų aptarnavimo padalinyje (Jūsų patogumui - iš anksto registruotis vizitui galite čia). Teikiant dokumentus Registrų centrui asmeniškai turi būti pateikiamas galiojantis Įgaliojimą teikiančio asmens tapatybę patvirtinantis dokumentas; 

siunčiant Įgaliojimą paštu (kartu pateikiama Įgaliojimą teikiančio asmens tapatybę patvirtinančio asmens dokumento kopija);

teikiant Įgaliojimą per E. pristatymo dėžutę (tik tais atvejais, jei nesudaryta galimybė parengti ir pateikti Įgaliojimą tiesiogiai elektroniniu būdu per Registrų centro savitarnos sistemą);

siunčiant kvalifikuotu sertifikatu patvirtintu elektroniniu parašu pasirašytą Įgaliojimą (pridedama ir Įgaliojimą teikiančio asmens tapatybę patvirtinančio asmens dokumento kopija) elektroniniu paštu info@registrucentras.lt (tik tais atvejais, jei nesudaryta galimybė parengti ir pateikti Įgaliojimą tiesiogiai elektroniniu būdu per Registrų centro savitarnos sistemą).

Už įgaliojimo įregistravimą mokamas 7,26 euro atlyginimas. Atsiskaitomąsias sąskaitas rasite čia.

Elektroniniu būdu įgaliojimas suteikiamas neatlygintinai. 

Pateikto Įgaliojimo duomenys įrašomi į JAREP Įgaliojimų posistemę per 3 darbo dienas nuo gauto Įgaliojimo ir apmokėjimo už Įgaliojimo įrašymą.
 
Atšaukti Įgaliojimą gali vadovas, elektroniniu parašu prisijungęs prie Registrų centro  klientų savitarnos sistemos, pasirinkęs nuorodas: Juridinių asmenų registras, Įgaliojimų sąrašas bei spustelėjęs šalia norimo atšaukti įgaliojimo esančią nuorodą Panaikinti. Savitarnos sistema iš karto sugeneruoja Įgaliojimo atšaukimo dokumentą, kurį dokumentų ir duomenų teikėjas turi pasirašyti elektroniniu parašu, spustelėti nuorodą Panaikinti įgaliojimą ir įgaliojimas bus atšauktas. 

Norėdamas popierine forma panaikinti išduotą Įgaliojimą, juridinio asmens vadovas (asmenys, veikiantys juridinio asmens vardu) užpildo nustatytą Įgaliojimo panaikinimo formą. Įgaliotojas turi užpildyti visus Įgaliojimo formoje nurodytus laukus ir pažymėti paslaugų grupę (grupes), kurioje (kuriose) esančiai (esančioms) paslaugai (paslaugoms) (teisei (teisėms) išduotas Įgaliojimas naikinamas. Užpildyta ir pasirašyta Įgaliojimo panaikinimo forma gali būti pateikiama tais pačiais būdais, kaip ir teikiamas Įgaliojimas.
 
Norėdamas atsisakyti išduoto Įgaliojimo, įgaliotinis pateikia prašymą, kuriame nurodo Įgaliojimą išdavusį juridinį asmenį ir paslaugas (teises), kurių atsisakoma. Užpildytas ir pasirašytas prašymas gali būti pateikiamas aukščiau nustatyta Įgaliojimo pateikimo tvarka.
 
Duomenys apie Įgaliojimo pabaigą Įgaliojimų posistemėje įrašomi neatlygintinai.

Įgaliojimai nepratęsiami - reikia išduoti naują įgaliojimą.

## Per kiek laiko ir kokius dokumentus reikia pateikti Juridinių asmenų registrui įregistruoti duomenis apie naują juridinio asmens vadovą?

#### URL: https://info.registrucentras.lt/node/558

Civilinio kodekso 2.66 straipsnis nustato, kad  kai pasikeičia juridinio asmens valdymo organų duomenys, duomenų ir dokumentų teikėjas per 30 dienų nuo pakeitimų padarymo dienos privalo pateikti nustatytos formos prašymą įregistruoti pakeitimus Juridinių asmenų registre. Įstatymai gali nustatyti trumpesnį terminą pateikti dokumentus ir duomenis. Dokumentų ir duomenų pateikimo 5 dienų terminas Akcinių bendrovių įstatyme nustatytas akcinėms bendrovėms ir uždarosioms akcinėms bendrovėms, taip pat Individualių įmonių įstatyme - individualioms įmonėms bei Mažųjų bendrijų įstatyme - mažosioms bendrijoms, kurios turi vienasmenį valdymo organą. Atkreiptinas dėmesys, kad santykiuose su trečiaisiais asmenimis juridinio asmens vardu gali veikti vadovas, kurio duomenys įregistruoti  Juridinių asmenų registre, todėl duomenis apie pasikeitusį vadovą reikėtų pateikti nedelsiant.

Norint pakeisti duomenis apie juridinio asmens vadovą, dokumentų ir duomenų teikėjas Juridinių asmenų registro tvarkytojui (iš anksto registruotis galite čia) turi pateikti:

- Prašymą įregistruoti pakeitimus forma JAR-1.

- Vienasmenio valdymo organo duomenų formą JAR-VO-V, formą KD-1.

- Visuotinio dalyvių susirinkimo (kolegialaus valdymo organo, jei jo kompetencijai priskirtas vadovo rinkimas) protokolą dėl vadovo atleidimo ir naujo vadovo išrinkimo kartu su protokolo priedais. Reikalavimus protokolui bei jo priedams nustato Civilinio kodekso 2.90 str.

- Dokumentus ir duomenis teikiančio asmens tapatybę patvirtinantį dokumentą. Jeigu dokumentai siunčiami paštu, pridedama vadovo asmens dokumento kopija.

Jei dokumentus pateikia ne juridinio asmens vadovas, o atstovas, kartu su dokumentais Registro tvarkytojui turi būti pateikiami atstovo įgaliojimus patvirtinantys dokumentai, jeigu įgaliojimas neįregistruotas sistemoje.

Jeigu naujuoju vadovu išrinktas užsienio valstybės pilietis, papildomai turi būti pateikta užsienio piliečio asmens dokumento kopija. Juridinių asmenų registro nuostatų nustatyta tvarka užsienio fizinio asmens vardas, pavardė, gyvenamoji vieta pateikiami transliteruoti į lotynų kalbos rašmenis. Jeigu užsienio fizinio asmens tapatybę patvirtinančiame dokumente nėra lotynų kalbos rašmenimis įrašytų jo vardo ir pavardės, pateikiamas asmens dokumento vertimas, kuriame asmens vardas ir pavardė pateikiami transliteruoti į lotynų kalbos rašmenis.

Naujasis vadovas prašymą įregistruoti gali pateikti ir per E. pristatymo dėžutę. Šiuo atveju kiekvienas dokumentas turi būti pasirašytas kvalifikuotu sertifikatu patvirtintu elektroniniu pasirašančiojo asmens parašu (vadovas pasirašo formas JAR-1 ir KD-1, posėdžio pirmininkas ir sekretorius bei dalyviai pasirašo protokolą). Informuojame, kad elektroniniu paštu Juridinių asmenų registrui skirti dokumentai nepriimami. 

Juridinio asmens prašymas dėl duomenų apie vadovą pakeitimo taip pat gali būti pateiktas elektroniniu būdu per Registrų centro klientų savitarnos sistemą, jeigu duomenis teikia vadovo įgaliotas asmuo, kuriam išduotas ir įregistruotas įgaliojimas  pasirašyti ir teikti dokumentus dėl juridinio asmens duomenų ir (arba) dokumentų pakeitimų registravimo, todėl racionalu būtų tokį įgaliojimą išduoti prieš pasikeičiant vadovui.

Įgaliotas asmuo kvalifikuotu sertifikatu patvirtinto  elektroninio parašo pagalba prisijungęs prie Registrų centro klientų savitarnos sistemos, spustelėjęs nuorodą Juridinių asmenų registras  ir kairėje meniu pusėje pasirinkęs laukelius Juridinio asmens, filialo ir duomenų registravimas, Juridinio asmens, filialo duomenų registravimas, patvirtinus, kad kontaktiniai duomenys teisingi arba įrašius pakeistus kontaktinius duomenis, turės pasirinkti Vadovas ir įrašyti naujo vadovo duomenis ir išregistruoti buvusį vadovą. Keičiant duomenis apie vadovą elektroniniu būdu, turi būti pridėtas PDF arba ADOC formate suformuotas juridinio asmens organo sprendimas (protokolas)  dėl vadovo atleidimo ir naujo vadovo išrinkimo kartu su protokolo priedais.

Atlyginimas už duomenų apie vadovą įregistravimą - 8,30 euro. Atsiskaitomąsias sąskaitas rasite čia.

## Kur reikia kreiptis dėl įmonės registravimo pažymėjimo dublikato išdavimo?

#### URL: https://info.registrucentras.lt/node/519

Juridinio asmens registravimo pažymėjimai nuo 2010 m. sausio 1 d., pasikeitus Civilinio kodekso 2.65 str., neišduodami, o nuo  2012 m. spalio 7 d., įsigaliojus Juridinių asmenų registro nuostatų pakeitimams, juridinių asmenų, jų filialų ir atstovybių, užsienio juridinių asmenų ir kitų organizacijų filialų ir atstovybių registravimo pažymėjimai ir jų dublikatai pripažinti netekusiais galios. Juridinis asmuo, pateikęs prašymą ir sumokėjęs nustatytą atlyginimą, gali gauti Juridinių asmenų registro išrašą.

## Kodėl ties grafa "Teisinis statusas" yra nurodoma - teisinis statusas neįregistruotas?

#### URL: https://info.registrucentras.lt/node/689

Įrašas "Teisinis statusas neįregistruotas" nereiškia, kad juridinis asmuo nėra įregistruotas, tai reiškia, kad juridinis asmuo nėra likviduojamas, reorganizuojamas, jam neiškelta bankroto byla ar kita. Jeigu teisinis statusas yra įregistruotas, grafoje "Teisinis statusas" yra atitinkamas įrašas: "Likviduojamas", "Likviduojamas dėl bankroto", "Reorganizuojamas", "Bankrutuojantis" ar kita pagal Juridinių asmenų registro nuostatų 18.19 papunktį.

## Kokius dokumentus reikia pateikti Juridinių asmenų registro tvarkytojui, pasikeitus vieninteliam akcinės bendrovės akcininkui?

#### URL: https://info.registrucentras.lt/content/13675

Kai visas akcinės bendrovės akcijas įsigyja vienas asmuo, akcinės bendrovės vadovas ne vėliau kaip per 5 dienas nuo pranešimo apie akcijų įgijimą gavimo dienos Juridinių asmenų registro tvarkytojui (registruotis vizitui galite čia) pateikia:

1. Prašymą įregistruoti pakeistus duomenis forma JAR-1.

2. Formą JAR-AJ (jei akcininkas juridinis asmuo) arba JAR-AF (jei akcininkas fizinis asmuo).

3. Dokumentus ir duomenis teikiančio asmens tapatybę patvirtinantį dokumentą. Jeigu dokumentus teikia ne vadovas, o įgaliotas asmuo, Registro tvarkytojui turi būti pateikiami ir atstovo įgaliojimus patvirtinantys dokumentai, jeigu įgaliojimas neįregistruotas sistemoje. Kai dokumentai siunčiami paštu, pridedama vadovo asmens tapatybę patvirtinančio dokumento kopija.
 
Dokumentus galima pateikti ir per E. pristatymo dėžutę. Formą JAR-1 vadovas turi pasirašyti elektroniniu parašu.
 
Atsižvelgiant į teisės aktais nustatytą pareigą JAR tvarkytojui patikrinti teikiamų duomenų tikrumą ir dokumentų atitiktį įstatymų reikalavimams ir teismų formuojamą praktiką dėl šios pareigos tinkamo įgyvendinimo, įvertinus ABĮ nuostatas, susijusias su akcijų savininko pasikeitimo fiksavimu,  duomenų teikėjas, teikdamas prašymą JAR tvarkytojui dėl vienintelio akcinės bendrovės akcininko duomenų įregistravimo JAR, kartu turi pateikti dokumentą, patvirtinantį ir nurodantį JAR duomenų pasikeitimo pagrindą. Tokiu dokumentu gali būti:

- akcijų įgijimą patvirtinantis dokumentas (akcijų pirkimo-pardavimo sutartis, mainų sutartis, dovanojimo sutartis ar kitas dokumentas, kurio pagrindu perleidžiama ar patvirtinama nuosavybės teisė į akcijas) ar jo išrašas;

- išrašas iš akcijas įgijusio akcininko asmeninės vertybinių popierių sąskaitos (duomenų teikėjas šį išrašą turi gauti iš finansinių priemonių asmenines sąskaitas tvarkančio juridinio asmens).
 
Teikiant duomenis apie užsienio fizinį asmenį turi būti teikiama jo asmens dokumento kopija arba pažymėjimas, patvirtinantis Europos Sąjungos valstybės narės piliečio teisę laikinai ar nuolat gyventi Lietuvos Respublikoje, o teikiant duomenis apie užsienio juridinį asmenį teikiamas registro, kuriame kaupiami ir saugomi duomenys apie tą juridinį asmenį, išrašas ar kitas dokumentas, patvirtinantis, kad juridinis asmuo įregistruotas, jeigu pagal užsienio valstybės teisės aktus išrašas neišduodamas. Užsienio fizinio asmens dokumento kopija notaro netvirtinama.

Užsienio fizinio asmens vardas, pavardė, gyvenamoji vieta ir užsienio juridinio asmens pavadinimas, teisinė forma, buveinės adresas ir registras pateikiami transliteruoti į lotynų kalbos rašmenis. Jeigu užsienio fizinio asmens dokumente nėra lotynų kalbos rašmenimis įrašytų jo vardo ir pavardės, turi būti teikiamas asmens dokumento vertimas, kuriame asmens vardas ir pavardė pateikiami transliteruoti į lotynų kalbos rašmenis.
 
Kai vienintelis akcinės bendrovės akcininkas visas ar dalį akcijų perleidžia keliems asmenims, akcinės bendrovės vadovas ar jo įgaliotas asmuo Juridinių asmenų registro tvarkytojui pateikia  laisvos formos pranešimą. Kai pranešimas siunčiamas paštu, pridedama vadovo asmens tapatybę patvirtinančio dokumento kopija. Pranešimą galima pateikti ir per E. pristatymo dėžutę, šiuo atveju pranešimą vadovas turi pasirašyti elektroniniu parašu.

Atlyginimas už vienintelio akcininko duomenų įregistravimą - 8,30 euro.

Duomenys apie uždarosios akcinės bendrovės akcininkus ir jų pasikeitimą, nepriklausomai nuo jų skaičiaus, teikiami per Juridinių asmenų dalyvių informacinę sistemą (JADIS).

## Kokia yra viešų pranešimų skelbimo Registrų centro elektroniniame leidinyje tvarka?

#### URL: https://info.registrucentras.lt/node/843

Viešų pranešimų skelbimo elektroniniame leidinyje tvarka yra nustatyta Lietuvos Respublikos Vyriausybės 2010-07-21 nutarimu Nr. 1056.

Pateikti pranešimą, kuris bus skelbiamas Registrų centro elektroniniame leidinyje "Juridinių asmenų vieši pranešimai", galima prisijungus prie Registrų centro klientų savitarnos sistemos, naudojantis kvalifikuotu elektroniniu parašu arba elektronine bankininkyste. Prisijungus prie klientų savitarnos sistemos, reikia pasirinkti skiltį Juridinių asmenų registras ir kairėje esančiame meniu spausti nuorodą Vieši pranešimai. Atsivėrus pranešimo rengimo langui, reikės pasirinkti pranešimo kategoriją ir laukelyje Tekstas įrašyti skelbiamą informaciją ir paspaudus Išsaugoti ir Tęsti galėsite paslaugą įsidėti į krepšelį bei atlikti apmokėjimą. Už viešo pranešimo paskelbimą elektroniniu būdu mokamas 7,83 euro atlyginimas už 1000 simbolių.

Prašymą paskelbti juridinių asmenų viešus pranešimus elektroniniame leidinyje "Juridinių asmenų vieši pranešimai" taip pat galima pateikti bet kuriame Registrų centro klientų aptarnavimo padalinyje (registruotis vizitui galite čia).

Kartu su prašymu pateikiamas rašytinis skelbimo tekstas, taip pat šis tekstas persiunčiamas užsakymo vykdytojo elektroniniu paštu.

Teikiamame viešame pranešime turi būti nurodyti viešą pranešimą teikiančio asmens duomenys (fizinio asmens vardas, pavardė, gimimo data; juridinio asmens, užsienio juridinio asmens filialo ir atstovybės pavadinimas, teisinė forma (užsienio juridinio asmens filialui ir atstovybei netaikoma), kodas, buveinė, viešo pranešimo turinys. Už viešo pranešimo paskelbimą elektroniniame leidinyje (A4 formato puslapis), viešą pranešimą pateikus  Registrų centro klientų aptarnavimo padaliniui, mokamas 7,83 euro atlyginimas.

Pranešimas paskelbiamas kitą kalendorinę dieną  po to, kai pateikiamas prašymas ir sumokamas nustatyto dydžio atlyginimas. Kai prašymas pateikiamas šeštadienį, sekmadienį ar šventinę dieną, pranešimas paskelbiamas antrą darbo dieną po prašymo pateikimo. 

## Kokius veiksmus reikia atlikti, norint įsteigti asociaciją?

#### URL: https://info.registrucentras.lt/node/898

Asociacija steigiama ir veikia Lietuvos Respublikos asociacijų įstatymo nustatyta tvarka.

Norėdami įsteigti asociaciją, galite vadovautis nuorodoje nurodyta veiksmų eiga. Steigti asociaciją gali ne mažiau kaip 3 asmenys.

Informuojame, kad asociaciją taip pat galima įsteigti elektroniniu būdu per Registrų centro klientų savitarną. Elektroniniu būdu steigiant asociaciją, visi asociacijos steigėjai privalo turėti kvalifikuotus elektroninius parašus. Informaciją, kas žinotina steigiant juridinį asmenį elektroniniu būdu, galima rasti Registrų centro tinklalapyje šioje nuorodoje. 

Už asociacijos įregistravimą mokamas 25,65 euro atlyginimas, dokumentus teikiant elektroniniu būdu - 11,99 euro atlyginimas. Atsiskaitomąsias sąskaitas rasite čia.

## Kokia tvarka išduodamas elektroninis sertifikuotas išrašas (ESI)?

#### URL: https://info.registrucentras.lt/content/958

Naujai įregistruotam juridiniam asmeniui, filialui ar atstovybei ESI išduodamas neatlygintinai be atskiro prašymo. Kai registruojama uždaroji akcinė bendrovė, kurioje visų akcijų savininkas yra vienas asmuo, neatlygintinai ESI gali būti išduodamas po to, kai vienintelio akcininko duomenys pateikiami į Juridinių asmenų dalyvių informacinę sistemą (JADIS) ir įregistruojami Juridinių asmenų registre. Tokį pageidavimą turi išreikšti asmuo, teikiantis prašymą įregistruoti uždarąją akcinę bendrovę - šiuo atveju tik įregistravus bendrovę ESI nebūtų išduodamas.

Elektroninis sertifikuotas Juridinių asmenų registro išrašas (ESI) yra oficialus dokumentas, kuris galioja tik elektroninėje erdvėje. Kaip reglamentuoja Civilinio kodekso 4.262 straipsnis, į viešą registrą įrašyti duomenys laikomi teisingais ir išsamiais. ESI peržiūros sistema suteikia galimybę, nurodžius suteiktą prieigos raktą (kodą), neatlygintinai pasitikrinti juridinio asmens aktualius duomenis ir informaciją. Tretieji asmenys (valstybės institucijos, bankai ir kt.), gavę iš juridinio asmens prieigos raktą, neturi reikalauti pateikti spausdinto popieriuje registro išrašo, kadangi saugiu elektroniniu parašu pasirašytas dokumentas turi tokią pat teisinę galią, kaip ir rašytinis dokumentas.

ESI galioja iki duomenų ar informacijos pakeitimo Juridinių asmenų registre. Naujas ESI (prieigos kodas) išduodamas atlygintinai, pateikus nustatytos formos prašymą. Atlyginimas už ESI parengimą - 1,92 Eur. ESI galima užsisakyti ir per Registrų centro savitarnos sistemą, kai prašymą teikia vadovas ar jo įgaliotas asmuo.

## Kokių veiksmų reikia imtis, gavus pranešimą, kad yra nutrauktas elektroninio sertifikuoto Juridinių asmenų registro išrašo (ESI) galiojimas?

#### URL: https://info.registrucentras.lt/node/461

Juridinių asmenų registro elektroninis sertifikuotas išrašas (ESI) yra aktualių duomenų išrašas ir galioja iki duomenų, informacijos ar dokumentų pakeitimų įregistravimo Juridinių asmenų registre (pvz.: įregistravus naujo vadovo duomenis, pakeitus kitus registruojamus duomenis ir informaciją, įregistravus naujus ar pakeistus dokumentus).
 
Juridinis asmuo, filialas ar atstovybė, norintis gauti naują ESI (prieigos raktą) turi pateikti nustatytos formos prašymą išduoti elektroninį sertifikuotą registro išrašą. Prašymą galima pateikti asmeniškai ir paštu bet kuriam Registrų centro klientų aptarnavimo padalinyje arba elektroniniu būdu per Registrų centro klientų savitarnos sistemą.

Norint užsisakyti paslaugą elektroniniu būdu, juridinio asmens vadovas ar jo įgaliotas asmuo turi prisijungti prie klientų savitarnos sistemos, pasirinkti skiltį Juridinių asmenų registras ir kairėje pusėje esančiame meniu spustelti nuorodą Elektroninio sertifikuoto išrašo išdavimas. Paslaugą reikia įsidėti į krepšelį ir atlikti apmokėjimą tiesiogiai iš savitarnos sistemos per pasirinktą e-bankininkystės sistemą, nes kitaip sumokėta įmoka nebus prijungta prie  užsakymo ir jis bus laikomas neapmokėtu. Už ESI išdavimą turi būti mokamas atlyginimas - 1,92 Eur. Atsiskaitomąsias sąskaitas rasite čia.

Jeigu juridinis asmuo, filialas ar atstovybė naudojasi ESI (prieigos raktu), rekomenduojame jį užsisakyti teikiant prašymą dėl duomenų ir (arba) dokumentų pakeitimų registravimo. Tokiu atveju ESI bus suformuotas įregistravus pakeistus duomenis ir (arba) dokumentus.

## Ar popieriuje atsispausdintą elektroninį sertifikuotą išrašą (ESI) galima pateikti tretiesiems asmenims kaip oficialų dokumentą?

#### URL: https://info.registrucentras.lt/node/592

Elektroninis sertifikuotas Juridinių asmenų registro išrašas (ESI) yra oficialus dokumentas, kuris galioja elektroninėje erdvėje. Kaip reglamentuoja Civilinio kodekso 4.262 straipsnis, į viešą registrą įrašyti duomenys laikomi teisingais ir išsamiais. ESI (prieigos raktas) išduodamas atlygintinai (1,92 Eur), išskyrus teisės aktų nustatytas išimtis. Naujai įregistruotam juridiniam asmeniui ESI išduodamas neatlygintinai.

ESI peržiūros sistema suteikia galimybę, nurodžius suteiktą prieigos raktą (kodą), neatlygintinai pasitikrinti juridinio asmens aktualius duomenis ir informaciją. Tretieji asmenys (valstybės institucijos, bankai ir kt.), gavę iš juridinio asmens prieigos raktą, neturi reikalauti pateikti spausdinto popieriuje registro išrašo, kadangi saugiu elektroniniu parašu pasirašytas dokumentas turi tokią pat teisinę galią, kaip ir rašytinis dokumentas.

Elektroninį dokumentą galima atsispausdinti savo oficialiai neteiktinai informacijai, tuomet jis pirmiausiai turėtų būti išsaugotas PDF formatu.

Jeigu yra reikalingas popieriuje atspausdintas ir Registro tvarkytojo spaudu ir parašu patvirtintas Juridinių asmenų registro išrašas, pasirinktą Juridinių asmenų registro išrašą galite užsisakyti ir atsiimti bet kuriame  Registrų centro klientų aptarnavimo padalinyje arba užsisakyti, pasinaudojus Registrų centro klientų elektroninės savitarnos sistema ir atsiimti bet kuriame Jūsų nurodytame Registrų centro klientų aptarnavimo padalinyje. Išrašų užsakymo tvarką rasite nuorodoje.

## Kaip pasirašyti savininko sutikimą suteikti patalpas elektroniniu būdu steigiamo juridinio asmens buveinei registruoti arba keičiant juridinio asmens buveinę?

#### URL: https://info.registrucentras.lt/node/922

Steigiant juridinį asmenį elektroniniu būdu, kai numatomos patalpos juridinio asmens buveinei registruoti vienasmeniškai nepriklauso steigėjui jo nuosavybės teise, turi būti  kvalifikuotu elektroniniu parašu pasirašytas patalpų savininko (visų savininkų ar bendraturčių)  Sutikimas suteikti patalpas juridinio asmens buveinei. Prašymą įregistruoti juridinį asmenį teikiantis steigėjas turi sistemoje pridėti visus patalpų savininkus, duomenis įrašydamas atitinkamose grafose. Patalpų savininkai gali pasirašyti Sutikimą suteikti patalpas juridinio asmens buveinei, prisijungę prie Registrų centro savitarnos sistemos (nesvarbu, prie kokio kompiuterio) ir pasirinkę - Juridinių asmenų registras. Paspaudus nuorodą Mano dokumentai, bus matomas nustatytos formos Sutikimas suteikti patalpas Juridinio asmens buveinei, kurį patalpų savininkas turi pasirašyti elektroniniu parašu (kai yra keli patalpų savininkai, pasirašyti sutikimą patalpų savininkai turi ne vienu metu, bet vienas po kito).

Sutikimą suteikti patalpas juridinio asmens buveinei šiuo metu galima pasirašyti naudojantis:

- Registrų centro išduotu kvalifikuotu elektroniniu parašu;

- mobiliojo ryšio operatorių - Bitė, Telia, Tele2 ir Teledema išduotu kvalifikuotu mobiliuoju elektroniniu parašu;

- Asmens dokumentų išrašymo centro prie Vidaus reikalų ministerijos išduota  asmens tapatybės kortele, kurioje įrašyti asmens atpažinimo elektroninėje erdvėje ir kvalifikuoto elektroninio parašo sertifikatai.

Sutikimas suteikti patalpas Juridinio asmens buveinei tokiu pat būdu pasirašomas ir tais atvejais, kai keičiama Juridinio asmens buveinė ir patalpos nepriklauso juridiniam asmeniui. Šiuo atveju savininkus sistemoje įrašo prašymą teikiantis dokumentų ir duomenų teikėjas.

## Kokius veiksmus reikia atlikti, norint įsteigti individualią įmonę?

#### URL: https://info.registrucentras.lt/node/468

Individuali įmonė steigiama ir veikia Lietuvos Respublikos individualių įmonių įstatymo nustatyta tvarka.

Steigiant individualią įmonę per notarą, rekomenduojama vadovautis šioje nuorodoje nurodyta veiksmų seka.

Individualią įmonę taip pat galima įsteigti ir elektroniniu būdu per Registrų centro klientų savitarną. 

Svarbu žinoti, kad :

- steigėjas turi būti veiksnus fizinis asmuo;

- steigiant įmonę elektroniniu būdu:

steigėjas privalo turėti kvalifikuotu sertifikatu patvirtintą elektroninį parašą;

steigiamo juridinio asmens pavadinimas gali būti laikinai įrašytas į Juridinių asmenų registrą bei jame neketinama vartoti Lietuvos vardo;

jeigu patalpos, kuriose numatoma registruoti juridinio asmens buveinę, nėra steigėjo asmeninė nuosavybė, sutikimą suteikti patalpas juridinio asmens buveinei kvalifikuotu sertifikatu patvirtintu elektroniniu parašu turi pasirašyti visi esami patalpų savininkai (bendraturčiai).

Individualios įmonės steigėjas, prisijungęs prie Registrų centro savitarnos sistemos bei elektroniniu parašu atlikęs autentifikavimą, turi pasirinkti skiltį Juridinių asmenų registras ir kairėje meniu pusėje spustelti nuorodas: Juridinio asmens, filialo ir duomenų registravimas > Juridinio asmens, filialo  registravimas, pasirinkti juridinio asmens teisinę formą - Individuali įmonė, spustelti Pildyti prašymą.

Pildant Prašymą registruoti JAR savitarnos sistema atitinkama chronologine tvarka nurodys, kokius duomenis reikia įrašyti duomenų laukuose siekiant, kad sistema galėtų sugeneruoti steigimo aktą, nuostatus ir prašymą registruoti JAR-1-E.

Kai patalpų savininkas ir įmonės steigėjas pasirašys dokumentus, jų būsena pasikeis į Pasirašytas. Vėliausiai pasirašoma forma JAR-1-E - ją pasirašo prašymą pildantis steigėjas.

Kai visi dokumentai pasirašyti, reikia įdėti paslaugą į krepšelį ir atlikti apmokėjimo procedūrą per elektroninę bankininkystę, neišėjus iš savitarnos sistemos. Juridinis asmuo bus įregistruotas ne vėliau kaip per 1 darbo dieną, pateikus prašymą elektroniniu būdu, ne vėliau kaip per 3 darbo dienas, pateikus prašymą popieriniu būdu, jeigu Juridinių asmenų registro tvarkytojas, tikrindamas pateiktus duomenis ir dokumentus, nenustatys trūkumų. Nustačius trūkumus, jie bus nurodyti ir nustatytas terminas trūkumams pašalinti. 

Atlyginimas už individualios įmonės įregistravimą, teikiant prašymą popieriuje - 21,12 euro, teikiant prašymą elektroniniu būdu - 13,08 euro.

## Kaip išregistruoti juridinio asmens buveinę iš savininkui priklausančių patalpų?

#### URL: https://info.registrucentras.lt/node/516

Patalpų, kuriose įregistruota juridinio asmens buveinė, savininkas turi teisę kreiptis į Juridinių asmenų registro tvarkytoją asmeniškai (iš anksto registruotis galite čia) arba  paštu  su prašymu išregistruoti iš Registro juridinio asmens buveinę iš jam nuosavybės teise priklausančių patalpų. Prašymą gavęs Registro tvarkytojas, išsiunčia pranešimą apie numatomą buveinės išregistravimą Registre nurodytais valdymo organų narių adresais ir Registro tvarkytojo leidžiamame elektroniniame informaciniame leidinyje paskelbia informaciją apie gautą patalpų savininko prašymą dėl buveinės išregistravimo. Pranešime apie numatomą buveinės išregistravimą taip pat pateikiama informacija apie galimą juridinio asmens likvidavimą Civilinio kodekso 2.70 straipsnyje nustatyta tvarka. Jeigu juridinis asmuo per šešis mėnesius nuo pranešimo išsiuntimo ar informacijos apie gautą patalpų savininko prašymą dėl buveinės išregistravimo paskelbimo Registro tvarkytojo leidžiamame elektroniniame informaciniame leidinyje nepakeičia buveinės, Registro tvarkytojas išregistruoja juridinio asmens buveinę ir nurodo, kad juridinio asmens buveinė išregistruota patalpų savininko prašymu.

Už prašymo išregistruoti vieno juridinio asmens buveinę priėmimą mokamas 12,06 euro atlyginimas. Atsiskaitomąsias sąskaitas rasite čia.
